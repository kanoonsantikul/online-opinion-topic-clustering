title:เรื่องราวในอดีต....ที่ฉันเคยเล่าให้ลูกฟัง
comment:ฉันเกิดและโตในสลัม

รอบๆบ้านที่ฉันอยู่ก็จะแวดล้อมไปด้วยบ้านหลังเล็กหลังน้อย
ผู้คนหาเช้ากินค่ำ 
เป็นศูนย์รวมของเหล่ามิจฉาชีพ ลัก วิ่ง ชิง ปล้น
เป็นศูนย์รวมยาเสพติด เหล้าบุหรี่นี่เป็นพื้นฐานค่ะ เฮโรอีน ยาม้า(สมัยนั้น) พวกดมกาว(สามเค)
ส่วนการพนันนี่ไม่ไกลเลยค่ะ แม่ฉันเอง^^




บ้านของฉันอยู่ใกล้สถานีรถไฟ ผู้คนจึงทำมาหากินกับรถไฟ
สมัยนั้นการเดินทางยังไม่เจริญเหมือนสมัยนี้
การเดินทางด้วยรถไฟจึงเป็นเรื่องที่จำเป็นสุดๆ

บางคนจะเดินทางไปจังหวัดอื่นๆ ต้องมาลงต่อรถที่สถานีรถไฟบ้านฉัน
มันจึงเป็นศูนย์รวม เป็นแหล่งใหญ่ ในการทำมาหากินของผู้คนและ  ของพวกมิจฉาชีพ

แหล่งทำมาหากินคือ ค้าขายกันบนรถไฟหรือข้างๆรถไฟเวลาที่รถมาจอดที่สถานี
เด็กๆก็จะหิ้วของขายข้างรถไฟ ถ้าโตหน่อยก็จะติดรถไฟไปขายข้ามจังหวัดเลย

ขายข้าวห่อ ขายน้ำ(น้ำแข็งใส่น้ำชากรอกใส่ถุงหิ้วขาย) ขายถั่วต้ม ไข่ต้ม ข้าวเหนียว ไก่ย่าง ฯลฯ

จึงมีคำร้องขายที่ล้อเลียนคนขายของข้างรถไฟว่า "จับ ไข่ แข็ง ปัง"

ข้าวห่อ ก็จะมีข้าวหมูแดง ข้าวมันไก่ ข้าวผัดกระเพราไก่
ข้าวหมูแดง ข้าวมันไก่นี่รับเค้ามาขาย กิน%ฉันไม่รู้วิธีทำ แต่ข้าวผัดใบกระเพราะนี่ฉันเห็นป้าข้างบ้านทำ
คุณๆเห็นเครื่องปรุงแล้ว คุณๆอาจจะเลิกกินของที่ขายข้างทางไปเลยก็ได้
เพราะฉันเองเมื่อมีลูกฉันได้เล่าให้ลูกๆฟัง ลูกฉันเวลาขึ้นรถไฟไปไหนๆ ไม่เคยร้องกินของที่ขายบนรถไฟเลย T____T

ข้าวผัดใบกระเพราะ ก็จะมี ข้าวสารหนึ่งลิตร 
ใบกระเพราะกำเล็กหนึ่งกำ พริกขี้หนูหนึ่งขีด คอไก่สองคอ Y____Y
นั่นคือส่วนผสม ที่เค้าใช้ทำข้าวผัดใบกระเพรา
คอไก่ก็สับๆๆๆ ผัดกับพริกขี้หนูกระเทียมตำปรุกรสแล้วเอาข้าวที่หุงสุกแล้วคลุกๆๆ ใส่ซี้อิ้วดำ ใส่ใบกระเพรา ...เสร็จ

ตักใส่กระดาษสำหรับห่ออาหารรองรองด้วยถุงพลาสติก หนังยางรัด แล้วให้เด็กตัวเล็กๆวิ่งไปขายข้างรถไฟกินเปอร์เซ็นต์

ครั้งหนึ่งฉันเริ่มเข้าสู่วัยรุ่นฉันเคย ติดรถไฟไปขายกับเพื่อน ถึงสถานีรถไฟลพบุรี(ทางเหนือไกลสุดพิษณุโลก)
 ตอนนั้นขายข้าวหมูแดง
ที่ห่อด้วยกระดาษสำหรับห่ออาหารหลายๆห่อรวมกันใส่ตะกร้าหิ้ว 
เมื่อถึงสถานีรถไฟลพบุรีก็ลงเพื่อรอรถเที่ยวขี้น(ไป กทม เรียกเที่ยวล่อง ไป เชียงใหม่เรียกเที่ยวขึ้น)

ห่อข้าวเมื่ออยู่ในตะกร้ามันทับๆกัน ห่อมันก็แฟบๆ เพื่อนฉัน จัดแจงเอามาแต่งใหม่
โดยการเปิดห่อ แล้วก็จับๆๆให้มันเข้ารูปที่สวยงาม

แล้วก็หยิบหมูที่อยู่ในห่อใส่ปาก
ทำแบบนี้ทุกห่อ ... แล้วหมูมันจะเหลือถึงลูกค้ากี่ชิ้น ?????


อีกครั้งที่ฉันประทับใจ ฉันติดรถไปขายกับน้องชาย
ช่วงนั้นสงกรานต์ คนเยอะมากกกกก เรียกว่าแน่นเลย
ตอนนั้นขายลิโพกระทิงแดงเป็นกระติกใหญ่ๆ

น้องชายบอกให้ฉันเฝ้ากระติกไม่ให้ฉันเดินขายเพราะคนแน่น

น้องบอก เมิงเฝ้านั่นแหละไม่ต้องเดิน เดี๋ยวกรุเดินเอง
ฉันจำได้ไม่ลืม



ของที่ขายที่ฉันบอกว่ามันไม่น่ากิน คือ ถ้ารถไฟมาก็จะวิ่งไปขายข้างรถไฟ
แต่พอรถเลยไปแล้ว พวกเราเด็กๆก็จะต้องรอรถขบวนต่อไป

ระหว่างที่รอก็วางถาดไว้แล้วเล่นอ๋อยต๊อกบ้าง(รู้จักกันมั้ย) ปั่นแปะบ้าง หรือโยนเหรียญให้คาบเส้น(เล่นการพนัน)
ถาดขายของ ถ้าเป็นถั่วต้ม ไข่ต้มนี่ไม่เท่าไหร่ 
แต่ถ้าไก่ย่าง ลูกชิ้นปิ้งนี่ แมงวันตอม เด็กๆก็จะไม่สนใจ
จะสนใจอีกทีตอนรถไฟไกล้มา
ก็จะมา ปัดๆๆ อันไหนมีไข่แมงวันก็หยิบออก
แล้วเอาไปขายต่อ ดีนะที่สมัยนั้น โรคภัยไม่เยอะเหมือนสมัยนี้

เดี๋ยวนี้คงพัฒนาแล้วมั้ง


ลัก ขโมย นี่เยอะมาก 

เป้นกันตั้งแต่เด็กหัวเท่ากำปั้นยันคนแก่ที่เรี่ยวแรงแทบจะไม่มี....ก็ยังเป็นหัวขโมย
สมัยก่อนเวลาที่เค้าขนส่งผักผลไม้ เค้าส่งกันทางรถไฟ ไปลงที่สถานีใหญ่ๆแล้วกระจายสินค้าไปยังที่ต่างๆ
เค้าจะใส่ลังไม้ที่ต่อเป็นลัง 
ตีไม้ห่างๆปูพื้นด้วยกระดาษตัดเป็นฝอยๆ(ไม่รู้ว่านึกภาพกันออกมั้ย)
ช่องไม้ห่างๆนั่นแหละ มันพอเหมาะกับมือของขโมยเด็ก ที่ล้วงเข้าไปหยิบผลไม้ได้พอดีเช่นส้ม(ส่วนใหญ่จะเป็นส้ม)


พอเริ่มโตเข้าสู่วัยรุ่นก็จะขโมยใหญ่ขึ้น

(มีต่อค่ะขอกดส่งก่อน)																																	   แก้ไขข้อความเมื่อ 31 มีนาคม 2557 เวลา 17:35 น.
comment1:รอค่า
comment2:ขโมยของที่ใหญ่ขึ้น

ขโมยกระเป๋า รองเท้า ของผู้โดยสาร 
ขโมยยังไง...

เวลาขึ้นรถไฟ ผดส จะหลับแล้วถอดรองเท้านั่งขัดสมาธิ
พวกหัวขโมยก็จะฉวยโอกาสตอนหลับ หยิบไปเลยแล้วโดดลงจากขบวนรถ
พอตอนเช้าก็จะหิ้วไปขายตามบ้านค่ะ

ส่วนกระเป๋าเสื้อผ้า เค้าจะจ้องกระเป๋าดีๆไว้
พอรถใกล้เคลื่อนขบวนออกจากสถานี เค้าก็จะหยิบ แล้ววิ่งลงจากรถไฟทันที


ผดส บางคนใส่สร้อย นาฬิกา ก็จะโดนกระชากค่ะ
comment2-1:เราเคยโดนคนแก่ ขโมยแม้กระทั่งฮู้ด ติดเสื้อกันหนาว  คือ เราถอดใส่กระเป๋าไว้ แล้วมันหล่น 
ตอนมืดๆ สายเหนือ เราเดินหา ลุงที่นั่งเยื้องๆ กันบอกไม่เห็น
แต่รู้สึกว่าจะเป็นคนที่เดินขายของ เดินผ่านไปมาบ่อยๆ เป็นคนมากระซิบเราว่า ลุงคนนั้นแหละเอาไป
เราจึงไปทวงแล้วทวงอีก ถึงได้คืน

หมายเหตุ ต้องเอาคืนให้ได้เพราะเป็นเสื้อคนอื่น ให้เรายืมมาใส่
comment2-2:ไปลำปาง ชอบนั่งรถไฟ ไม่เคยได้ยินเรื่องขโมยกระเป๋า

ผมวางกระเป๋าเสร็จ เดินไปโจ้เบียร์ที่รถเสบียง จนมืดค่ำค่อยกลับมานอน

น้องๆที่ยะลาขึ้นล่องกรุงเทพบ่อยๆ ไม่เคยมีใครเล่าเรื่องขโมยกระเป๋า

เรื่องขโมยกระเป่า ผดส. เป็นเรื่องราวสมัยไหน ครับ ?
comment2-3:คห.2-2 แล้วไง คุณไม่เจอก็ดีแล้วนิ่!!

น่าเสียดายเนอะ คุณจะได้รู้ว่าสมัยไหน
comment3:คนขายของบนรถไฟบางครั้งก็เหมือนปล้น ผดส

อย่างขายขนมเป็นกล่อง กล่องละ 35  ผดส ซื้อ 1 กล่อง ให้เเบ็งค์100ต้องทอน 65 บาท
คนขายก็ทำเป็น วิ่งหาเงินทอน จนรถไฟได้เวลาออก
เค้าก็โดดลงจากรถไปเลย

เหตุการณ์แบบนี้ เราเตรียมตัวได้ ฉันจึงนำมาสอนลูกว่า จะซื้ออะไร ให้เตรียมเงินให้พอดี
ไม่งั้นจะเสียรู้เค้า ... มันน่าเจ็บใจ
comment3-1:
comment3-2:เราเคยโดนสมัยวัยรุ่นแต่ไม่ใช่รถไฟจะเป็นรถบัสกรุงเทพ-อุดร
comment4:
comment5:
comment6:
comment7:นึกถึงตอนเด็กๆเลยคับ..
comment8:ปักหมุดก่อนเลิกงานแล้วจะมาอ่านจ้า
comment8-1:
comment9:อ่านแล้วภาพเก่าที่หายไปนาน กลับมาอีกครั้งนึง
comment10:รอด้วยคนค่ะ ปักไว้ก่อน
comment11:(18+นะจ๊ะ)
ความที่บ้านฉันอยู่ในสลัม บ้านมันก็จะติดๆๆๆกัน 
เวลาที่กินเหล้าเมาทะเลาะก็จะรู้เรื่องหมดว่า เค้าทะเลาะกันเรื่องอะไร
เรื่องบางเรื่องที่ผู้ใหญ่เค้าทะเลาะกัน ด่ากัน ฉันก็ไม่เข้าใจ

จนเวลาล่วงเลยมาถึงตอนนี้ฉันจึงเข้าใจT_________T

เช่น ข้างๆบ้านฉันจะมีสามีภรรยาคู่หนึ่ง ต้องทะเลาะกันกลางดึกเกือบจะทุกวัน
เรื่องที่เค้าด่ากันคือ 

สามีเมาเหล้าแล้วต้องการมีsexกับภรรยาแต่ภรรยา ไม่ยอม...
(ฉันเป็นเด็กก็ตกใจตื่น แล้วนอนฟัง)

สามีจะด่าภรรยาว่า e ฉาย e ด อ ก เงิน  เมิงไม่ให้กรุ y
ต่างคนก็ต่างด่ากันไปมา

ตอนนั้นฉันไม่เข้าใจ

แต่ตอนนี้ ฉันเข้าใจแล้ว
เฮ้อออใช้เวลาหลายสิบปีเลย กว่าจะเข้าใจ

 ทำไม เมียเค้าถึงไม่ยอม  หนึ่ง เหนื่อยจากการทำมาหากิน
สอง ไม่มีอารมณ์เพราะเหม็นเหล้า
สาม เพราะวัยทองด้วยหรือป่าว อันนี้ไม่แน่ใจ (555)
comment11-1:เด็กสลัมใช้เวลาตั้งหลายสิบปีกว่าจะรู้ศัพย์ Sex พวกนี้เหรอ

ผมเห็นเด็กเล็กๆ มันแอบได้ยินกลางคืน รุ่งเช้าก็เที่ยวซักถามไม่ทันกินข้าวเที่ยงก็รู้เรื่องแล้ว
comment11-2:เมื่อหลายสิบปีก่อน เรื่องเพศถือเป็นเรื่องน่าอาย เค้าไม่พูดกันมั้งคะ
comment11-3:เจ้าของกระทู้คงไม่เข้าใจเหตุผลของฝ่ายภรรยาว่าทำไมถึงไม่ยอมมีเซ็กส์กับสามีน่ะค่ะ
comment11-4:11-3 คห ของคุณถูกต้องและตรงใจที่สุดค่ะ

ตอนนั้นเป็นเด็ก ก็ไม่รู้ว่า ทำไม ภรรยาเค้าถึงไม่ยอม...ไม่เข้าใจ
เค้าทะเลาะกัน ตกใจตื่น ก็นอนฟังจนหลับไป
เป็นอยู่อย่างนี้ 
 เพราะตอนนั้นยังเด็ก จะไปถามใครได้

แต่พอมาถึงตอนนี้ ตอนที่เราวัยขนาดพวกเค้า
จึงเข้าใจว่า เพราะอะไร ภรรยาเค้าถึงไม่ยอม


ขอบคุณนะคะที่เข้าใจ
comment12:เคยกิน กาแฟตอนเช้าแก้วละ 100 บาท คนขายไม่ยอมทอน ลีลาจนรถไฟออกจาก สถานี 
นึกถึงอดีต ตอนไปเชียงใหม่ด้วยรถไฟ
comment12-1:นั่นแหละใช่เลยค่ะ 

เวลารถไฟออกไปแล้ว คนพวกนี้จะเอามาคุยอวดกันว่าได้เท่านั้น ได้เท่านี้
มันเลยเกิดการเลียนแบบ มันเป็นวิธีหาเงินที่ไม่ถูกต้อง 

ผดส ต้องดูแลตัวเองค่ะ
comment13:ขอบคุณนะคะที่รออ่านกัน 

รับรองว่าเรื่องที่เล่ามาทั้งหมดเป็นเรื่องจริง ที่เกิดขึ้นรอบๆตัวของ จขกท นะคะ
 จขกท ไม่ได้ เป็นขโมย นะคะ

คนบางคนโชคดี ไม่ได้เกิดในสลัมอย่างฉันจะไม่มีวันได้เจอเหตุการณ์นั้นๆ

มันจะมีครบทุกรสค่ะ แต่เรื่องมันยาว ต้องขอเวลา จขกท ด้วย
comment14:เด็กๆ ผมชอบกินข้าวผัดรถไฟมาก เครื่องเคียงพร้อม จนเห็นความเละเทะของการบริหารรถไฟเรื่อยมา 

อย่างพนักงานเอาข้าวผัดที่เหลือแล้ว เอาไปผัดรวมกันต่อ ลดต้นทุน แล้วเอามาขายใหม่  จนชื่อเสียมาหลายสิบปี 

ไม่ใช่เพียงแค่ปล่อยให้ คนที่เห็นแก่เล็กแก่น้อย ขึ้นมาหากินบนรถไฟเท่านั้น รากเหง้ามันเยอะ
comment15:อ้าวเจอแล้ว รองเท้าชั้นหาย เพื่อนท่านเอาไปหรือเปล่าอ่ะ

แล้วข้าวผัดกะเพรา นั่นๆๆ อ๊วกกกกกกกก ทานไปแล้วอ่ะ

ตอนเช้ากะเพื่อนร่วมแก๊งค์ เรานั่งรถไฟตั๋วเดือนทุกเช้า 7-8คน

เราจะห่อข้าวมาทานบนรถไฟกัน และซื้อผัดกะเพราที่ว่านั่นด้วย อ๊ากสสสสสสสส

คนขายอยู่นี่เอง หยิบหมูที่เอาไปมาคืนชั้นดีดีเลย555
comment15-1:เฮ่ยๆ. มาขำกลิ้งกันทำไม. นี่เรื่องจริงเลยนะ รถไฟที่ขึ้นเมื่อก่อนเป็นรถไฟหวานเย็นบ้าง รถเร็วบ้าง รถด่วนบ้าง
ข้าพเจ้าขึ้นรถสายที่ผ่านบ้านจขกท จริงๆ. หมู่บ้านอยู่บนเนินตรงข้ามหมู่บ้านมีเจ้าพ่อขุนโตมังมีเรื่องเล่าใครไปบน
ก็จะประสบผลสำเร็จมีรายหนึ่งบนหัวหมู. แต่สงสัยหาหัวหมูแก้บนไม่ได้เลยเอาลูกหมูไปปล่อยให้เจ้าพ่อเลี้ยงเอง
ปรากฏว่าคนนั้นต่อมาเจออุบัติเหตุเลยฐานลบหลู่เจ้าพ่อ
comment15-2:เคยได้ยินมั้ยคะ รถปลาเน่า

คือ ซื้อปลาแล้วหิ้วขึ้นขบวนรถ กว่าจะถึงบ้าน ปลาเน่าค่ะ อิอิ
comment16:ตอนเด็กๆผมชอบนั่งรถไฟมาก ที่เล่ามาภาพในความทรงจำกลับขึ้นมาอยู่ในสมองเลย ขออยู่ร่วมถ่ายทอดสดว่าที่กระทู้แนะนำด้วยคนครับ
comment17:รออ่านต่อครับ
comment18:ได้รู้ในอีกมุมนึง ชอบอ่านชีวิตจริงแบบนี้จังค่ะ
comment19:ยิ่งอ่านยิ่งตื่นเต้นอิอิ ตอนเด็กๆเวลาขึ้นรถไฟชอบร้องให้แม่ซื้อข้าวผัดกระเพราให้กิน555555555
comment20:กำลังเพลินเคยขึ้นรถไฟไม่กี่ครั้งแต่ไปแบบถูกสุดเลย ไปเชียงรายเที่ยวสงกรานต์ ต้องขึ้นสายเหนือลงเด่นชัยติรถบัสอีกที ขอบอกยืนตั้งแต่ดอนเมืองยันอุตรดิต คนเยอะมากก ซื้อตั๋วนั่งแต่คนเยอะเดินทางวันที่9 นะเนี่ยคนกลับกันเยอะ ไม่ได้ซื้ออะไรกินนอกจากกาแฟกระป๋อง 

มีอีกที่ไปหนองคายไปงานออกพรรษาทริปนี้ดีหน่อยคนน้อยกว่า เลยไดซื้อของกินบนรถไฟพอสมควร ก้อของง่ายๆข้าวเหนียวหมู แต่ไปติดใจตรงเริ่มถึงอีสาน มีคนขายหมี่ผัดมีสองแบบที่เป็นสีชมพูหากินได้ทั่วไปกับหมี่โคราช(_แน่นอนแทบไม่มีเนื้อสัตว์). ก็อร่อยดี ขนาดยำแหนมยังมีเลยเพื่อนรีบซื้อเลย แต่ยำเองนะ มีข้าวสองก้อนมะนาวซีกนึงแหนมท่อนนนึง พวกพริกทอดถั่วอะไรก้อมี บี้ๆเอาในถุงเวลากินมือสถานเดียววว555. เลอะพอสมควร //  รอติดตามอ่านอยู่นะครับ
comment21:ศัตรูของพวกเด็กขายของบนรถไฟคือ
คนหนีบตั๋วกับรถตู้เสบียง
(รถไฟที่วิ่งยาวๆ กทม-เชียงใหม่ หนึ่งขบวนจะมีตู้เสบียงไว้ขายอาหารให้กับ ผดส)

สมัยนั้นเค้ายังไม่ได้จัดระเบียบพวกคนขายของบนรถไฟ

ก็จะขึ้นไปขายกันแบบอิสระ
 เด็กขายของอิสระแบบพวกเรา จะไม่ถูกกับคนขายอาหารบนตู้เสบียงเพราะแย่งลูกค้ากัน
ก็จะมีเรื่องกระทบกระทั่งกันตลอด

เคยถึงขนาด เวลารถไฟวิ่งผ่านสถานีบ้านฉัน ฉันให้เพื่อนที่เป็นผู้ชายเอาก้อนหินไปขว้างตู้เสบียง


และเวลาคนหนีบตั๋วมา
ต้องใช้ความสามารถเฉพาะตัวหลบหลีกเองคนเดียว
บางคนหนีเข้าห้องน้ำ บางคนหนีขึ้นไปบนหลังคา...

เพื่อนฉันคนหนึ่งเป็นผู้หญิง ชื่อ บี ตอนนั้นอายุน่าจะ 12   13 มั้งคะ
หนีขึ้นไปบนหลังคารถไฟ ในขณะที่รถกำลังวิ่งเพื่อหนีคนหนีบตั๋ว

คนขายของตู้เสบียง พอรู้ว่า มีเด็กขายของหนีขึ้นไปบนหลังคา
เค้าเอาน้ำโอเลี้ยงสาดขึ้นไปบนหลังคา

ผลคือ บีวิ่งไป แล้วลื่น ตกลงมาตายคาที่

ถ้าตอนนี้ บียังมีชีวิตอยู่ บี อายุน่าจะใกล้ๆ 50 แล้วค่ะ


ปล  ไว้ดึกๆ จะเข้ามาเล่าให้อ่านกันยาวๆเลยค่ะ
comment21-1:เศร้าจัง สงสารบีถ้าบียังอยู่ ป่านนี้อาจจะเป็นนายทุนเศรษฐีร่ำรวยก็ได้ เพราะขยันรู้จักทำมาหากินตั้งแต่เด็ก

คนที่สาดน้ำบนหลังคารถไฟใจร้ายมาก เจตนาฆ่าชัดๆ ทั้งๆที่รู้ว่าสาดน้ำบนหลังคายังไงก็ลื่น อันตรายมาก

หนังฝรั่งจับผู้ร้ายยังไม่มีเรื่องไหนสาดน้ำบนหลังคารถไฟเลยค่ะ
comment21-2:สะเทือนใจ
comment22:รอๆๆๆครับ
comment23:รออ่านคะ ^^
comment24:ฟังแล้วเศร้ามากเลยค่ะ

พ่อแม่เราเล่าความลำบากสุดในชิวิตคือเดินไปเรียนหนังสือ พายเรือเดินไปทำนา ทำสวน

ย่า ยายหนูลำบากสุดแค่ทำนา เก็บอ้อย ทำขนมขาย // เราอยู่ภาคกลางบรรพบุรุษไม่เจอเรื่องสงคราม

ส่วนเรื่องยาบ้าจังหวัดเราไม่น่ามี ... ตอนเด็กๆ เราชอบวิ่งเล่นไปดูคนทำงานโรงงานไทย-ลาว เล่นว่าว ตะกร้อ 

เราสังเกตห้องพักของญาติๆ เราเห็นมีคนพ่นสีแดงบนกำแพง ที่นี่ขายยาบ้า ตอนนั้นเราอนุบาล 3 เราอ่านหนังสือออก เราจำได้ 

เราไปถามญาติทำไมให้คนค้ายามาพัก ญาติไม่สนใจเลยคิดว่าเราเป็นเด็ก // คนสมัยก่อนทำบุญเข้าวัดบ่อยเจอญาติกลุ่มอื่นๆ 

ตอนนั้นเราบอกญาติทุกคน หรือคนที่เรารู้จัก ตรงนี้ขายยาบ้า แล้วก็บ่นๆๆตามประสาเด็ก ... ได้ผลค่ะ หลังจากนั้นตัวอักษรที่พ่นหายไป

ยาบ้ายาเสพติดบริเวณนั้นหายไปด้วย ญาติเจ้าของห้องเช่าตอนนั้นเกลียดเราค่ะ แต่เราก็ดีใจที่ทำให้ยาเสพติดหายไปจากโซนนี้

ปัจจุบันเราอายุใกล้จะ 26 แล้วค่ะ นี่คือความทรงจำในวัยเด็ก
comment25:
comment26:ฉันเองโชคดีกว่าเด็กหลายๆคนที่รุ่นราวคราวเดียวกันในระแวกนั้น
เพราะแม่ฉันยังยอมให้เรียนหนังสือ
แต่ก็ขัดสน 
ฉันจึงต้องทำงานหาเงินไปด้วยและเรียนไปด้วย
แม่บอกว่า แม่ไม่มีสมบัติจะให้ นอกจากให้เรียนหนังสือ เพราะมันจะติดตัวฉันไปจนตาย
ใครก็แย่งไปไม่ได้ 

ในตอนนั้นฉันไม่รู้เรื่องหรอก เรียนไปทำไม น่าเบื่อแต่แม่ก็บังคับ

ดูเพื่อนฉันซิ  ไม่ต้องเรียน ไปทำงานขายของ เป็นสาวรำวงบ้างหรือบางคนไปทำงานพัทยา(ขายตัว)
กลับมามีเงินทองเยอะแยะได้แต่งตัวสวยๆ
ความคิดแบบเด็กๆในตอนนั้น 
ฉันอิจฉาเพื่อนมาก ที่เวลากลับมาบ้าน ได้ใส่เสื้อผ้าสวยๆ
ส่วนฉัน ใส่เสื้อผ้าที่มีผู้ใจดีให้มาอีกที


หน้าที่หลักของฉันคือเรียนหนังสือ 
งานขายของ แม่ให้ทำเป็นงานอดิเรก ให้ทำช่วงเย็น เสาร์อาทิตย์ หรือทำช่วงปิดเทอม
กลางคืนแม่ก็ไม่ให้ขึ้นไปขายของบนสถานีรถไฟ(กลางคืนมีรถไฟทั้งขึ้นทั้งล่องหลายขบวน) 
แม่บอกว่า เป็นผู้หญิงไปขายของกลางคืนระวังจะโดนพวกผู้ชายจับหน้าอก 
แล้วมันจะใหญ่ตามมือเลย

แม่พูดให้ฉันกลัว
แม่ยอมและบังคับให้ฉันเรียน แต่เรื่องการเงินแม่ประหยัดสุดๆ
ฉันไม่เคยมีอะไรเหมือนเพื่อนเลย
พศ2521ฉันอยู่ ม.1ได้เงินไปโรงเรียนวันละ สองบาทบ้างสามบาทบ้าง(ป1-ป6ได้วันละห้าสิบสตางค์เดินไปโรงเรียน)

ที่ได้สองบาทสามบาทเพราะฉันต้องเข้าไปเรียนในเมือง ต้องเสียค่ารถ 
รถโดยสารก็จะมีสองแบบ

ถ้ารถเมล์ รอนานมากกกกจะเสีย ค่าโดยสารห้าสิบสตางค์ 
ถ้าเป็นรถสองแถว จะเสีย ค่าโดยสารหนึ่งบาท

ฉันจึงต้องไปโรงเรียนแต่เช้าเพื่อไปรอขึ้นรถเมล์(ที่แน่นยิ่งกว่าปลวกระป๋อง)
เพราะจะได้เหลือเงินกินขนม
ถ้าวันไหนไปโรงเรียนสาย

วันนั้นฉันจะไม่เหลือเงินกินขนมเลย
ฉันต้องห่อข้าวไปกินที่โรงเรียนด้วย

ฉันจึงต้องทำงานทุกอย่างที่มันได้เงิน


งานที่ฉันทำ 
รับจ้างตักน้ำใส่ตุ่มให้เพื่อนบ้าน(ฐานะไม่ดีแต่ขึ้เกียจ)
ต้มเม็ดขนุนขายตามวงไพ่
รับจ้างซื้อของตามบ่อน
ขายของบนรถไฟ(งานนี้ทำตอนที่ไม่มีงานอื่นๆทำ)
รับจ้างตัดข้าวฟ่างหักข้าวโพด เก็บถั่ว

ขายข้าวโพดคั่วตามหนังกลางแปลง
(มีบางงานไปตั้งท่าคั่วข้าวโพดแล้วขายไม่ได้สักบาทเวลาหนังเลิกต้องเก็บกลับบ้านอย่างหงอยเหงาก็มี
กระเป๋ารถเมล์(ฉันเจอสามีตอนฉันเป็นกระเป๋ารถเมล์นี่แหละจะเล่าในตอนต่อไป)

ฉันยังนึกเสียดาย ตอนนั้นทำไมไม่มีใครแนะนำให้ฉันเรียน ตัดผมชาย ตัดผ้า ทำขนม
เพราะฉันจะได้มีวิชาความรู้ติดตัว มาใช้ทำมาหากินในปัจจุบันได้

งานที่ฉันทำทั้งหมด มีเรื่องค้าขายอย่างเดียวที่ติดตัวฉันมาจนทุกวันนี้






ช่างต่างกับครอบครัวของป้าพรที่บ้านเค้าอยู่ไม่ไกลจากบ้านฉันนัก
ป้าพรลุงอิ๊ดมีลูกหกคน ลูกป้าพรทั้งหก ไม่มีใครได้เรียนหนังสือสักคน

เกือบทุกคนขายของบนรถไฟ มีพี่อ๊อด ลูกคนโต ขับรถสองแถวและติดยา(เฮโรอีน)
เข้าออกคุกเป็นว่าเล่น

ฉันจำได้ ฉันเคยไปเก็บหลอดยาที่เค้าใช้ฉีดแล้วมาเล่นเป็นหอบๆ

ฉันเคยเห็นพี่อ๊อดลงแดง

พี่อ๊อดมีเมียและลูกหนึ่งคนน่าจะขวบกว่าๆ ตอนนั้นลูกพี่อ๊อดป่วยแล้วเสียชีวิต
พี่อ๊อดก็จับเมียฉีดเฮฯด้วยเพื่อจะได้ติดยาเหมือนๆกัน

ลูกป้าพร นอกจากพี่อ๊อดจะติดยาแล้ว ลูกสาวป้าพรที่รุ่นราวคราวเดียวกับฉันก็ติดดมกาวสามเค
ขนาดมันเป็นย่าเป็นยายแล้ว ยังติดดมกาวอยู่เลยT____T



.
comment27:ผดส บางคนที่จะต้องเดินทางไปยังจังหวัดอื่นๆ 
ขึ้นรถไฟแล้วมาลงที่สถานีบ้านฉันแต่มาถึงตอนเย็น ตอนค่ำ รถยนต์โดยสารหมด...

ต้องนอนค้างที่สถานีรถไฟเพื่อรอให้รุ่งเช้าแล้วถึงจะได้เดินทางต่อ

บางคนโดนคนแถวบ้านฉันปล้นเสียเงินเสียทอง
แต่บางคนโชคร้าย โดนข่มขืน...
มันเอาไปข่มชืนในตู้รถเปล่าที่ใช้ขนสินค้า ที่จอดอยู่ท้ายๆสถานี

ครั้งหนึ่ง ฉันต้องตื่นกลางดึก ได้ยินเสียงผู้หญิงร้อง ช่วยด้วย ช่วยด้วย
ฉันได้แต่นอนฟัง ไม่กล้าลุกออกไปดู (ก็ยังเด็ก)

พอเช้าก็ได้ยินข่าว มีคนแถวบ้านฉันไปฉุด ผดส หญิง มาข่มขืน

อีกครั้งที่จำได้ไม่เคยลืม 
ตอนเช้าก่อนฉันไปโรงเรียน  ฉันเห็นผู้หญิง ผมเผ้ากระเซอะกระเซิง
ใส่เสื้อผ้ามอมแมม ที่ผ้านุ่งมีแต่คราบ...

แล้วดูเหมือนจะสติแตก พูดจาไม่รู้เรื่อง

สอบถามคนแถวๆนั้น ได้ความว่า โดนไอ้พวกสัตว์นรก พาไปข่มขืน เรียงคิวในตู้รถสินค้า
ทำให้เธอวิกลจริต...

(พิมพ์ถึงตรงนี้ ฉันสลดใจจริงๆ)

เวลามีเหตุการณ์แบบนี้ทีหนึ่ง ผู้ชายแถวบ้านฉันจะหายหน้าหายตาไปหลายคน
บางคนหนี 
บางคนติดคุก

คนที่หนีพอเรื่องเงียบเดี๋ยวก็กลับมา 
คนที่ติดคุก ไม่นานเดี๋ยวก็ออกมา...

แล้วมันก็มาสร้างเรื่องใหม่ เป็นแบบนี้ ไม่จบไม่สิ้น



ปล. ที่ผ้านุ่งมีแต่คราบ...  ฉันมารู้ในตอนหลัง คราบนั้นคือ คราบอสุจิ (เศร้าใจมั้ย)


.
comment27-1:น่ากลัวมาก
comment27-2:คิดถึงเรื่องคืนบาปพรหมพิรามเลยครับ
comment28:รออ่านนะคะ
comment29:รออ่านนะคะ
comment30:เล่าเห็นภาพเลยค่ะ รออ่านด้วยคนค่ะ
comment31:ชอบอ่านเรื่องราวสมัยก่อนแบบนี้อ่ะ รออ่ทนงับ
comment32:เรื่องของ จขกท น่าจะผ่านมาเกือบ 40ปีแล้ว
พอๆกับสมัยแม่ของเรายังเด็ก
แม่อยู่ภาคอิสาน แม่เล่าว่าสมัยนั้น ยังเป็นบ้านป่าเมืองเถือนอยู่
มีทั้งโจร ปล้น ฆ่า ข่มขืน ฯลฯ
บ้านแม่ก็เคยโดนพวกโจรปล้น มากันหลายคน ฉุดพี่สาวแม่ไป
แต่โชคดี 3-4วันป้ากลับมาได้ รายละเอียดอื่นๆแม่ไม่รู้เพราะยังเด็ก
comment33:น่าติดตาม รออ่านจ้าา มาเร็วๆนะคับ
comment34:รอด้วยคนจ้า
comment35:รอๆๆๆ
comment36:รออ่านครับ (บาง คห ถ้าจะเข้ามาจับผิด ไม่ต้องเข้ามาก็ได้นะผมว่า)
comment37:เรื่องน่าสนใจมากค่ะ รอชม
comment38:ที่ ที่ฉันอยู่ทุกวันนี้ จะได้ยินเสียงหวู้ดรถไฟ ทุกวัน
มันทำให้นึกถึงตอนเป็นเด็กที่ชีวิต ปจว ฉันกับรถไฟ มันแยกกันไม่ออกเลย


หัวรถจักรที่ใช้ฟืน
สมัยก่อนมันจะมีหัวรถจักร(ที่เดี๋ยวนี้เค้านำไปตั้งโชว์ตามหน้าสถานีรถไฟใหญ่ๆ)
ฉันไม่แน่ใจว่ากลไกมันทำงานยังไง

เวลาที่มันวิ่งอยู่บนราง ลมแรงๆ มันจะมีลูกไฟปลิวออกมาเป็นฝอยๆ
ความเป็นเด็ก เห็นแล้วมีความรู้สึกว่ามันสวยดี

แต่มันสุดแสนจะอันตราย สำหรับบ้านที่มุงด้วยหญาคาแล้วอยู่ริมทางรถไฟ
เวลาหัวรถจักรจอด คนขับรถไฟ ต้องนำถ่านที่เหลือจากการเผาไหม้ มากองข้างๆที่จอดแล้วเอาน้ำมาดับ


วันนั้น คนขับรถไฟก็ทำเช่นเดิมแต่ไม่รู้เค้าพลาดยังไง

เอาถ่านที่ยังมีไฟแดงๆวางกองไว้ แล้วคนขับรถไฟน่าจะขึ้นไปเอาน้ำบนหัวรถจักรจะนำมาดับกองถ่าน
แต่เค้าพลาด ไปสดุดเอากับลวดที่อยู่ข้างทางรถไฟ
(ลวดนี้ จะมีหลายๆเส้น ไว้ให้พนักงานที่หอคอย สับรางเวลารถไฟมา... ไม่รู้อธิบายถูกป่าว)

ตัวคนขับรถไฟ หล่นลงไปในกองถ่านนั้นพอดี
(เป็นจังหวะที่ฉันกำลังเดินขึ้นไปเห็นเหตุการณ์พอดี)

เสียงคนขับรถไฟ ร้องอย่างโหยหวน______________________

ชุดที่เค้าใส่ละลาย....เห็นเนื้อแดงๆเค้าดิ้น ๆๆๆ
สักครู่ ช่างเครื่องที่อยู่ห้องใกล้ๆได้ยินเสียงจึงวิ่งมาดู

คนขับรถไฟหมดสติไปแล้ว

แล้วเค้าก็หามคนขับรถไฟขึ้นรถสองแถวไปส่ง รพ 

สุดท้ายคนขับรถไฟไม่รอดค่ะ เสียชีวิต...





อีกเหตุการณ์ ที่จำไม่ลืม นี่ใกล้สงกรานต์พอดี

ช่วงสงกรานต์จะเป็นอีกช่วงที่ผู้คนใช้บริการรถไฟกันเยอะ คนแน่นอย่างกับปลากระป๋อง...
เมื่อคนแน่น คนหนุ่มวัยฉกรรจ์ จะหนีผู้คนที่แออัด ขึ้นไปนั่งรับลมบนหลังคารถไฟ

คนพวกนี้จะไม่รู้ว่าตรงไหนมีอะไร แต่ตรงสถานีที่ฉันอยู่มี สะพานดำ...

รถไฟทุกคันที่วิ่งสายเหนือต้องวิ่งลอดสะพานนี้

ถ้านั่งบนหลังคา มันจะพอดีกับหัว...
คนที่รู้ เมื่อถึงตรงนี้ แค่นอนราบไปกับหลังคาก็จะรอด

แต่ถ้าคนที่ไม่รู้ ... เสร็จทุกราย กลับไม่ถึงบ้าน


บ่อยครั้งที่เช้ามาฉันจะเห็นเค้าเอาศพมาวางเรียงกันที่หน้าสถานีเพื่อรอนำไปเก็บที่ รพ รอให้ญาติมารับ

สะพานนั้น เดี๋ยวนี้เค้ารื้อไปแล้ว ค่ะ



.
comment39:รออ่านค่ะ
comment40:ปักหมุดตรงนี้
comment41:ยาบ้า(ยาม้าในสมัยนั้น)แต่ก่อนๆฉันได้ยินมา มันคือยาขยันแต่ฉันว่า มันคือยานรก

แถวบ้านฉันมีคนทำธุรกิจนี้กันเพียบ
ถึงขนาดมีคนที่ตั้งตัวเป็นขาใหญ่จัดคิว จัดโซน ให้ขายกันเลยทีเดียว
คนที่ทำตัวเป้นขาใหญ่คือ พี่ชายของเมียน้อยตำรวจ คนแถวบ้านฉัน

จัดคิวให้ขายคือ ช่วงเวลานี้ นาง ก ขาย 
พอถึงช่วงเวลานี้ ต้องนาง ข ขาย ถ้านาง ก แอบขายมีโดนซ้อม


ลูกชายฉัน เคยไปบ้านป้าเค้า แล้วผ่านแถวนั้น
เค้ามาเล่าให้ฟังว่า แม่เค้ายาบ้าใส่หลอดกาแฟ  แพ็คเป็นเม็ดๆ 
เป็นเส้นยาวๆ แล้วเอามาคล้องคอ นั่งขายคนที่โล่งเลย ไม่ต้องหลบๆซ่อนๆขายกันละ(ลูกเล่าแบบตื่นเต้นมาก)
ตอนหลังมา สามีฉัน สั่งห้ามลูกไม่ให้ไปนอนค้างบ้านป้า บ้านยายโดยเด็ดขาด แต่ไปเยี่ยมชั่วพักชั่วครู่ ก็อนุญาติค่ะ
comment42:น่าเศร้าจัง แทนที่บ้านเมืองเราโดนสงครามน้อยสุดในเอเชีย ไม่โดนอเมริกาทิ้งระเิบิดหลายๆตัน

น่าจะพัฒนาไปกว่านี้ ... กลับแย่กว่าเพื่อนบ้านที่โดนระเบิดถล่มอีกค่ะ 

เรื่องรถไฟคุณครูที่โรงเรียนเล่าเหมือนกัน รถไฟต่างจังหวัดผู้หญิงจะโดนข่มขืนเยอะ ตอนเด็กๆเรานึกไม่ออกเยอะแค่ไหน ข่าวไม่ออก

ส่วนเรื่องสะพานดำ คุณครูชอบเล่าเหมือนกันค่ะ ไม่เคยคิดเลยว่าจะมีอยู่จริง 

เศร้าค่ะ ยิ่งเรื่องข่มขืนนี่เศร้ามาก จิตใจทำด้วยอะไร ไม่กลัวเวรกรรมตามทันหรือยังไง  T___T
comment43:แหม่ อ่านแล้วนึกถึงฟามหลัง 20 ปีก่อน คน อ. หลังสวน จ.ชุมพร ไม่มีใครไม่รู้จักขบวนรถไฟสาย ธนบุรี -หลังสวน เป็นรถไฟที่มีเฉพาะชั้น 3 ให้บริการสถานีต้นทาง อ.หลังสวน และ สถานีปลายทางธนบุรี ตรงท่าพระจันทร์ สมัยนั้นเด็กๆขึ้นมาเรียนหนังสือกรุงเทพฯ ใช้บริการกันตลอดเพราะค่าโดยสารถูกเพียง 90 บาทมั้งแลกกับการเป็นรถไฟที่ต้องหลบขวนอื่นทุกขบวน  หยุดตลอดทาง กว่าจะถึงแทบรากงอก

สภาพหน้าเทศการของรถไฟขบวนนี้ก็ประมาณเนี้ย  


ทุกวันนี้เข้าใจว่าก็ยังคงเป็นอย่างนี้ และสงสัยต้องเป็นแบบนี้ไปอีกนานจนกว่าถนนลูกรังจะหมดโน้นแหละ
comment43-1:ลงชื่อ....เด็กหลังสวนที่อยู่หน้าสถานีรถไป
comment43-2:โหยยย ภาพชัดมากค่ะ เห้นภาพนี้แล้ว ภาพในอดีตมันย้อนกลับมาหมดเลย

มันเป็นแบบนี้จริงๆซะด้วย

สำหรับคนจนแล้ว มันมีทางเลือกไม่กี่ทางหรอกค่ะ

ขอบคุณนะคะสำหรับภาพ
comment43-3:เดี๋ยวนี้สถานีธนบุรีไม่มีแล้วล่ะ หลายอย่างเปลี่ยนไปเยอะจริงๆ ภาพในอดีตวิ่งกลับมา...
comment44:ส่วนเรื่องสาวโดยสารรถไฟแล้วโดนข่มขืนสมัยก่อน จขกท. น่าจะทันยุคนี้นะ  ผมไม่ทัน แหะๆ
comment44-1:พรหมพิราบใช่ป่าวเนี่ย
comment44-2:คดีนี้น่าจะเกิดที่พรหมพิรามนะคะ ไม่ใช่ที่สถานีรถไฟบ้านฉันค่ะ
ตอนนั้น จขกท เพิ่งจะ อายุ 12 13 เองมั้งคะ
comment45:
comment46:x
comment47:เรื่องสะพานดำนี่ ค่อนข้างจะอยู่ในความทรงจำได้เป็นอย่างดีค่ะ
แต่ก่อนตอนสมัยเด็ก ๆ กลับไปหายายตอนสงกรานต์ด้วยรถไฟ
มักจะได้ยินข่าวสะพานรถไฟ ตีผู้โดยสารตกรถตายประจำค่ะ
comment47-1:ยิ่งช่วงเทศกาลนะยิ่งเยอะมากค่ะ
comment48:เล่าเรื่องได้ยอดเยี่ยมค่ะ ภาษาง่ายๆ แต่เข้าถึงจิตใจคนอ่าน
พลอยสลดใจไปกับเรื่องเศร้าด้วยเลย
comment49:เข้ามาดูก่อนไปนอน
comment50:เคยสงสัยไหมว่า ที่เราเรียกตัวเองว่าเมืองพุทธ เราเคยละอายปากกันไหม ในเมื่อทั้งอดีตและปัจจุบัน 

คดีอาชญากรรม การทุจริตคดโกงปรากฏทั้งในระดับรากหญ้าจนถึงขั้นสูง ตั้งแต่การจิ๊กหมูในข้าวหมูแดง การไม่ซื่อสัตย์เอาของคุณภาพต่ำเหลือทิ้งมาขายใหม่ให้ลูกค้า ไล่ไปถึงการทุจริตของข้าราชการที่ไม่ได้อยู่ในกระทู้นี้แต่กำลังฮอตในกระทู้ห้องอื่น

คุณอาจจะเถียงในใจว่า ทำไมเรามาดูถูกประเทศตัวเอง คนดีๆก็มีตั้งเยอะ แต่ขอโทษที่อาจจะทำใครเฮิร์ท มันคงเป็นการยากที่จะยอมรับว่า อัตราเรื่องพวกนี้ของเรามันสูงกว่าประเทศอื่นๆที่เราไปดูถูกเขาว่าเจริญแต่วัตถุจริงๆ ซึ่งที่แย่คือเขาเจริญทั้งวัตถุกว่าเรา และเจริญทางสำนึกกว่าเราด้วย อาจจะเพราะกฏหมายที่บังคับใช้ได้เข้มงวดทุกระดับชนชั้น และตัวสำนึกของประชากรเองที่มีคุณภาพจนความเป็นอยู่เขามีคุณภาพไปด้วย 

เราไม่ได้เทิดทูนเมืองนอกแล้วมาเหยียบย่ำตัวเอง เราแค่พูดความจริงที่แสนจะไม่สะดวกใจที่คนไม่ยอมรับความจริงไม่อยากฟัง แค่หวังว่าวันหนึ่งเราทุกคนจะไปถึงจุดนั้นได้ เริ่มจากตัวพวกเราเองที่เป็นตัวอย่างที่ดีให้กับ generation ถัดไป อาจจะใช้เวลาอีกนานแสนนานแต่ก้ต้องเริ่ม

ขอบคุณที่แชร์กระทู้ดีๆค่ะ เราไม่เคยใช้บริการรถไฟนานแล้ว เพราะไม่สะดวกและไม่ตรงต่อเวลา และตอนนี้นอกจากจะไม่อยากใช้รถไฟแล้วยังแอบคิดว่าถ้าได้ขึ้น จะห่อของกินไปกินเอง (เห็นใจคนตั้งใจทำของดีๆมาขาย แต่ไม่อยากเสี่ยง)
comment50-1:เราซุกความชั่วของเราใต้พรมแห่งศาสนาค่ะ
comment51:ฉึก ฉึก
comment52:อ่านแล้วเศร้ามากค่ะ กลัวการขึ้นรถไฟเลยอ่า  แต่ก็เคยขึ้นมาแล้วตอนเด็กๆ1ครั้ง
comment53:ความคิดเห็นนี้ถูกลบเนื่องจาก กระทู้นี้ถูกลบโดยระบบอัตโนมัติทั้งนี้เพื่อเป็นการรักษาบรรยากาศการสนทนา ของเพื่อนสมาชิกโดยรวมค่ะ
comment54:เล่าเรื่องได้ดีมากคะ
comment55:ช่วงแรกๆอ่านเพลินเลยค่ะ แต่ช่วงหลังๆตั้งแต่มีข่มขืน คนตายเพราะสะพานดำ อ่านไปแล้วรู้สึกจุกยังไงไม่รู้ ไม่กล้าอ่านต่ออีกเลยค่ะ  ขอบคุณที่มาเล่าประสบการณ์ให้ฟังค่ะ รู้สึกโชคดีที่ไม่ได้เกิดในยุคสมัยนั้น คุณน้าอายุอ่อนกว่าแม่เราไม่กี่ปีเองค่ะ อ่านแล้วคิดถึงแม่เลย
comment56:เป็นเรื่องจริงในอดีตที่หดหู่มากเลยค่ะ 
อ่านแล้วเศร้าใจ

รออ่านตอนต่อไปนะคะ
comment57:มาลงชื่อติดตามค่ะ ขอชมว่า เรียบเรียงเรื่องได้กระชับ น่าติดตาม สำนวนดีค่ะ
comment58:ความทรงจำชัดเจนเสมอเมื่อระลึกถึง
comment59:เป็นอีกมุมมองของสังคมไทยที่น่าสนใจมากเลยครับ

รอติดตามต่อนะครับ
comment60:ชอบภาษาการเขียน  การเล่าเรื่องจังค่ะ  อ่านง่าย เข้าใจง่าย เห็นภาพ            ทั้งเนื่อเรื่อง การเขียน  เยี่ยมเลยค่ะ
comment61:ส่วนตัวชอบนั่งรถไฟมากเลยค่ะ แต่ต้องยอมรับว่าหลาย ๆ อย่างเป็นแบบที่เจ้าของกระทู้เล่ามา
ไอเราเวลานั่งก็ต้องระวังให้มาก ๆ ค่อนข้างระแวงค่ะ ฮา แต่ว่าคนส่วนใหญ่ที่เจอค่อนข้างเป็นมิตร
ก็เลยไม่มีปัญหาอะไรมากนัก เดี๋ยวรออ่านต่อนะคะ ชอบภาษาที่เขียนมากเลยค่ะ
comment62:
comment62-1:ปัก
comment63:ยุคนั้นนี่มันน่ากลัวเหมือนกัน อยากอ่านต่อๆ
comment64:กด Vote ครับ.
comment65:คดีอาชญากรรม การทุจริตคดโกงปรากฏทั้งในระดับรากหญ้าจนถึงขั้นสูง ตั้งแต่การจิ๊กหมูในข้าวหมูแดง การไม่ซื่อสัตย์เอาของคุณภาพต่ำเหลือทิ้งมาขายใหม่ให้ลูกค้า ไล่ไปถึงการทุจริตของข้าราชการที่ไม่ได้อยู่ในกระทู้นี้แต่กำลังฮอตในกระทู้ห้องอื่น


.........................................................

การจิ๊กหมูในข้าวหมูแดงในตอนนั้น คงเป็นความคิดตามประสาเด็กที่อดอยากน่ะค่ะ
(สำหรับคนที่โชคดีได้เกิดมาในครอบครัวที่ดี ได้เกิดในครอบครัวที่อบอุ่นอยู่กันพร้อมหน้าพร้อมตา พ่อ แม่ลูก
จะไม่มีวันเข้าใจ กับคำว่า อดมื้อกินมื้อมันเป็นยังไง คำว่าปากกัดตรีนถีบ เป็นยังไง)

ไม่ได้คิดไปไกลถึงเรื่องการทุจรงทุจริตหรอกค่ะ

จาก ปสก ตรงนั้น จนถึงวันนี้มันทำให้ฉัน ได้เข้าใจคนที่ยากไร้ คนที่ขัดสน
ถึงตอนนี้ สิ่งที่ฉันทำมาตลอด ทำให้ลูกดูเป็น ตย และสอนลูกๆอยู่เสมอคือ 
การเอื้อเฟื้อเผื่อแผ่กับเพื่อนมนุษย์ร่วมโลกค่ะ


ทุกวันนี้ก็ทำและจะทำตลอดไปค่ะ
เมื่อทำดีแล้ว ไม่เคยคิดว่า จะต้องได้รับผลตอบแทนคืนมาแต่
มันก็มีสิ่งดีๆตามมาเสมอค่ะ



ขอบคุณทุกท่านที่เข้าเยี่ยมชมกะทู้นะคะ
comment66:น่ากลัวจัง
comment67:มองเรื่องราวในอดีตของไทยแล้วเศร้านะคะ เมื่อเทียบกับเพื่อนบ้านโดนสงครามทำลาย

เวียดนามสงครามเมื่อ 40 ปีก่อน อเมริกาวางระเบิดคนตาย 5 ล้านคน 

ยังไม่รวมเด็กๆที่โดนฝนเหลืองจนพิการอีกหลายล้าน แหล่งน้ำธรรมชาติ หรือฝนกินน้ำไปก็ตาย หรือพิการ

ปัจจุบันประชากร 90 กว่าล้าน อีกไม่กี่ปีเวียดนามแซงไทยแน่ๆ โฮจิมิน ไซง่อนพัฒนาไปไกลล่ะ 

กัมพูชาสงความเมื่อ 40 ปีก่อน The Killing Field ในยุคเขมรแดงเรื่องอำนาจ ได้สังหารชาวเขมรผู้บริสุทธิ์ไปกว่า 2 ล้าน

สงครามที่ลาวอีก ระเบิดสูงเท่าภูเขา 

คนไทยสุดแสนจะสบาย ในน้ำมีปลาในนามีข้าว น่าจะเจริญกว่านี้นะค่ะ ไม่น่าเลย
comment68:ขึ้นรถไฟผิดขบวน

จะไปสายเหนือแต่ไปขึ้นรถไฟขาล่องเข้า กทม 
 จะไป กทม แต่ไปขึ้นรถไฟขาขึ้นไปสายเหนือ



ผดส กว่าจะรู้ตัวว่าขึ้นรถผิดขบวนก็ต่อเมื่อขบวนรถกำลังเคลื่อนออกจากสถานี...

เมื่อรู้ตัวว่าขึ้นผิดขบวนควรทำยังไง 
ต้องปล่อยเลยตามเลยค่ะไปลงสถานีหน้าเอา
จะเสียเวลาเป็นวันๆ ก็ช่างมันเพราะ


ผดส ส่วนใหญ่เมื่อรู้ตัวว่าขึ้นรถผิดขบวนก็ตกใจ
ไม่ทันคิด หุนหันพลันแล่น กระโดดลงจากขบวนรถทันที
ผลคือถูกรถไฟดูด เข้าไปในล้อรถไฟทันที

ผลคือ กลับไม่ถึงบ้าน...

เพราะ ผดส ส่วนใหญ่จะไม่มีความชำนาญในการโดดรถไฟ 

คนขายของบนรถไฟส่วนใหญ่จะโดดรถไฟเก่งมากค่ะ


เทคนิคของการโดดรถไฟคือ ขบวนรถกำลังเคลื่อนแล้วเราต้องการจะโดดลงจากรถ
เวลาที่โดดลงมาเท้าถึงพื้น เราจะยืนนิ่งไม่ได้ เราต้องวิ่งตามขบวนรถตามแรงรถวิ่ง แล้วค่อยๆเบาลง



ครั้งหนึ่ง วันนั้นฝนตกพร่ำๆได้ข่าวว่ามีคนตกรถไฟตาย
ฉันกางร่มเดินไปดู (ศพที่ตกรถไฟตาย ส่วนใหญ่จะศพไม่สวยค่ะ แต่ก็อยากดูแสดงว่ามีนิสัยชอบเผือกตั้งแต่เด็ก อิอิ)

เดินไปตามทางรถไฟ  ก่อนจะถึงศพไม่กี่เมตร ร่องรอยเพียบค่ะ

รอยมัน รอยเลือดเกาะอยู่ที่ราง
และเศษชิ้นส่วย อวัยวะที่แหลกไม่มีชิ้นดี...

ที่สลดใจคือ เศษอาหาร ข้าวเป็นเม็ดๆรวมอยู่ด้วย

แสดงว่า ผดส คนนี้ ทานอาหารก่อนขึ้นขบวนรถแล้วมาตาย
ข้าวยังไม่ย่อยเลย...
comment69:สถานีรถไฟแหล่ง ศูนย์รวมคนจรจัด

ความที่ รถไฟ คดส มันถูกมาก มีเงินนิด มีเงินหน่อยก็สามารถตีตั๋วขึ้นได้แล้ว
ไปลงสถานีใหญ่ๆเช่นสถานีบ้านฉัน เด็กบางคนหนีออกจากบ้านมา...
แล้วก็ไม่รู้จะไปไหน ก็กินอยู่หลับนอนบนสถานีนั่นแหละ

ป้าพรเป็นหญิงสูงอายุ(อายุอานามน่าจะเท่าๆฉันในตอนนี้)
ป้าพรและลูกๆชายหญิงทั้งหก ทำมาหากินบนสถานีนั่นแหละ ขายกันทั้งวันทั้งคืน
(ขบวนรถจะมีตลอด)

เมื่อป้าพร พบเจอคนจรพวกนี้ ป้าพรก็จะชวนไปอยู่ด้วยกันที่บ้าน(น่าจะเป็นเพิงมากกว่า)
แล้วก็ฝึกให้ทำมาค้าขาย โดยที่ป้าพรทำข้าวห่อให้ขาย...

โดยที่คนขายจะได้เปอร์เซ็นต์ ป้าพรก็จะมีส่วนได้เงินจากคนพวกนี้
ถามหน่อยมันจะมีคุณภาพตรงไหน...

ถามหน่อยคำสั่งคำสอนดีๆจะมาจากตรงไหน


บ้านป้าพรจึงเป็นแหล่งมั่วสุม...

ลูกสาวป้าพรคนหนึ่งรุ่นราวคราวเดียวกับฉันติดดมสามเคมากกกกก
เธอก็ได้เสีย กับไอ้หนุ่มคนจร ที่มาอยู่ที่บ้านเธอนั่นแหละ

ลูกสาวป้าพร ขนาดตอนท้องเธอก็ยังดมกาวเพราะติดขนาดหนัก 
สามีเธอก็ดมกาว เมื่อเมาจึงมีอะไรกันแล้วไม่ได้ป้องกัน จึงมีลูกหัวปีท้ายปี...

ฉันเคยไปเห็นเวลาที่ลูกๆเธอนั่งล้อมวงกินข้าว

เธอต้องตักใส่ถาดกลมใหญ่ๆแล้วส่งช้อนให้คนละคัน นั่งกินพร้อมๆกัน

แปลกใจกันมั้ยทำไมเด็กๆพวกนี้ถึงมาเกิดง่ายดายกับครอบครัวที่ยากจน
ทีกับครอบครัวคนรวยๆ ต้องทำกิ๊ฟหมดเงินกันมากมาย ยังมียากเย็น

คหสต ฉันว่า คนบาปมันเยอะ ไม่มีบุญที่จะได้ไปเกิดกับครอบครัวที่รวยๆ
เลยต้องมาเกิดกับครอบครัวที่หาเช้ากินค่ำ อดมื้อ กินมื้อแบบนี้แหละ


สามีเธอ เวลาเมากาวก็หลอน...

เค้าจะปีนขึ้นไปบนหลังคาแล้วชี้นิ้วขึ้นฟ้า แล้วจะท่องคำว่า นิ้วทอง ๆๆๆๆๆๆๆ

ฉันเคยถามเค้าเวลาที่ไม่เมาว่า อยากได้ นิ้วทองไปทำไม

เค้าบอก จะเอาไว้เสก ให้ใครเป็นเป็นอะไรก็ได้ เช่น ถ้าไม่ชอบใครจะเสกให้มันเป็นหมาทันที

ดูความคิดมัน...
comment70:กระทู้นี้ดาร์กขึ้นเรื่อยๆ
comment70-1:แปลด้วยค่ะ
comment70-2:Dark ด้านมืดค่ะ
comment71:ติดตามด้วยคนค่ะ 

แต่ละเหตุการณ์นี่ทำเราช็อกไปเบาๆ >.<
comment71-1:บอกแล้วไงคะ

คนที่ไม่ได้เกิดในสลัมจะไม่มีวันได้เจอ...
comment72:กระทู้นี้ดาร์กขึ้นเรื่อยๆ
ตอบกลับ
0 0   
azur   
2 ชั่วโมงที่แล้ว


.........................................


แปลว่าอะไร ใครรู้ ช่วยบอกหน่อย

ขอบคุณค่ะ
comment72-1:ประมาณว่า ด้านมืดขึ้นเรื่อยๆ น่ากลัวๆ ประมาณนั้นอ่ะค่ะ
comment72-2:Dark (ดาร์ก) หมายถึง ความมืด , มืดมน , น่ากลัว , ชั่วร้าย  ด้านมืด หรือ สิ่งที่อยู่ตรงข้ามกับด้านสว่างค่ะ 

ประมาณว่า กระทู้นี้จากอ่านเพลินๆสบายๆในช่วงแรก การขายของ การใช้ชีวิตของเด็กในสมัยก่อน 
เนื้อเรื่องเริ่มเป็นเรื่องของโลกมืด เริ่มเข้มข้น มีศพ สยดสยอง , มีการข่มขืน การค้ายา การผิดศีลทั้งหลาย
การเลี้ยงลูกในกลุ่มคนยากจน ออกแนวเรื่องราวแห่งชีวิต เนื้อหาเริ่มหนักขึ้นน่ะค่ะ

แต่เรื่องราวแบบนี้ล่ะ ที่สอนชีวิตได้ดีนะ ทุกอย่างในชีวิตไม่จำเป็นต้องลองเองทั้งหมด บางทีเราก็เรียนรู้ผ่านประสบการณ์ของคนอื่น
comment72-3:ขอบคุณที่ช่วยแปลค่ะ พอดีไม่ได้เข้ามาอ่านต่อเมื่อวาน
comment73:
comment73-1:
comment73-2:
comment74:"แปลกใจกันมั้ยทำไมเด็กๆพวกนี้ถึงมาเกิดง่ายดายกับครอบครัวที่ยากจน
ทีกับครอบครัวคนรวยๆ ต้องทำกิ๊ฟหมดเงินกันมากมาย ยังมียากเย็น

คหสต ฉันว่า คนบาปมันเยอะ ไม่มีบุญที่จะได้ไปเกิดกับครอบครัวที่รวยๆ
เลยต้องมาเกิดกับครอบครัวที่หาเช้ากินค่ำ อดมื้อ กินมื้อแบบนี้แหละ"

อ่านความคิดเห็นคุณเสร็จ บอกตรงๆ จริงมากกกกกกกกกกกก
comment75:เรื่องรถไฟ นี่ จริง สุด ๆ คับ คุณพ่อ เคยอาศัยชุมชน ใกล้ ๆ สถานีรถไฟ มาก่อน เล่าให้ฟังอยู่บ่อย ๆ 

แต่เอ   รึว่ามันจะเป็น มรดกของประเทศ เลยต้องอนุรักษ์ การรถไฟแบบนี้ไว้  จึงมี รถไฟความเร็วสูงไม่ได้

555 ขำ ๆ นะคับ
comment76:เล่าได้สนุก เอาอีก ๆ
comment77:โอ้วเกี่ยวกับรถไฟนี้เรื่องจริงทั้งนั้นเลยนะครับ 
ผมอยู่กับรถไฟมาตั้งแต่เกิดอะ
comment78:อีกอาชีพที่อยู่คู่กับรถไฟ ที่อยากเล่าให้ฟัง

รถไฟ จะมีหลายชนชั้น เอ๋ย ไม่ใช่ มีหลายระดับ

ขบวนรถธรรมดา ก็จะจอดทุกสถานี ขบวนนี้ไม่เสียค่าธรรมเนียม
ขบวนรถเร็ว จะจอดสถานีใหญ่ ๆนอกจากค่าโดยสารแล้ว ต้องเพิ่มค่าธรรมเนียมด้วย

ขบวนรถด่วน จะจอดเฉพาะสถานีที่เป็นจังหวัดขบวนนี้จะเสียค่าธรรมเนียมมากกว่าขบวนรถเร็ว
เดี๋ยวนี้มีด่วนนครพิงค์ด้วยแต่ตอนที่ฉันอยู่ที่บ้าน ขบวนนี้ยังไม่มี


ไม่ว่าจะขบวนไหนๆ สิ่งที่ไม่เคยเปลี่ยนเลยคือ เรื่องเวลา
ฉันไม่เห็นว่ามันจะตรงเวลาเลยสักที เสียเวลาตลอดๆๆ

แต่ก็นะ รถไฟเป็นที่พึ่งของคนที่มีรายได้น้อย แล้ว สังคมไทยเราเป็นสังคมที่เอื้อเฟื้อเผื่อแผ่จึงหยวนๆให้กันได้
พ่อค้าแม่ขายที่มาจากชนบทที่รถไฟวิ่งผ่าน เวลาที่เค้าจะเข้าเอาของไปขายในตัวเมือง

ก็จะทั้งหาบทั้งหิ้ว มาขึ้นรถไฟ 
กว่าจะขึ้นรถกันได้เรียบร้อย ก็ใช้เวลาหลายนาที ปกติแล้วเค้าให้เวลาแค่สถานีละสองสามนาทีเท่านั้นแต่ความเป็นจริงมันไม่ใช่
 (ถ้า ผดส ขึ้นรถไฟไม่เรียบร้อยคนที่โบกธงให้สัญญาณเค้าก็ปล่อยรถออกไม่ได้)

ทีนี้แต่ละสถานีคนขึ้น คนลงมากน้อยไม่เท่ากัน แล้วมันมีหลายสถานี มันจึงเสียเวลาสะสม

จะขึ้นรถไฟ ต้องทำใจเผื่อไว้เลยว่า ต้องเสียเวลา





อีกอาชีพที่ฉันบอกว่า อยู่คู่กับรถไฟคือ อาชีพรองน้ำมัน กับขบวนรถ ด่วนดำ...

ขบวนรถด่วนดำคือ ขบวนรถไฟที่บรรทุกน้ำมัน เพื่อไปส่งตามสถานีต่างๆ
เมื่อเค้าเอาน้ำมันลงแล้ว มันยังมีเหลือๆอยู่ก้นถัง 

น้ำมันเหลือก้นถังนี่แหละ ขุมทรัพย์มหาศาลของพวกคนหาเช้ากินค่ำในระแวกนั้น
เมื่อขบวนรถด่วนดำมาจอดรอหลีกขบวนรถอื่นๆที่สถานี

คนแถวบ้านฉันจะใช้ถุงพลาสติกไปรองเอาน้ำมันที่เหลือก้นๆถัง
พอรองได้แล้วจะนำมาใส่ถังแกลลอนสะสมไว้
พอได้มากๆหลายแกลลอนก็จะนำออกขาย

จะมีรถมารับซื้อถึงที่


ครั้งหนึ่ง บ้านของคนแถวๆนั้น ที่อยู่ห่างจากบ้านหลังอื่นๆพอสมควร
เค้ารองน้ำมันสะสมไว้แบบนี้แหละ

แล้วไม่รู้ไปทำท่าไหน ไฟลุกไหม้บ้านหมดทั้งหลัง
โดยมีน้ำมันที่เค้ารองมาเป็นเชื้อเพลิง อย่างดี
comment79:น้องอ้อกับน้องเกตุ


น้องอ้อเป็นลูกสาวของรุ่นพี่ฉัน(7-8ขวบ)
น้องเกตุเป็นลูกสาวของเพื่อนฉัน (สองขวบกว่า)
ยายของน้องอ้อน้องเกตุขายของอยู่หน้าสถานีรถไฟ

ทุกวันน้องอ้อต้องพาน้องเกตุขึ้นไปหายายบนสถานี

วันนั้นก็เช่นกัน น้องอ้อพาน้องเกตุขึ้นไปหายายบนสถานีโดยน้องอ้อเอาน้องเกตุขี่หลัง(ขี่โก่ง)
เมื่อไปถึงหน้าสถานีมันมีขบวนรถด่วนดำจอดขวางอยู่

น้องอ้อก็มุดเข้าไปในใต้รถไฟ(ช่วงต่อ)เพื่อจะรอดไปอีกฝั่งโดยที่บนหลังยังมีน้องเกตุ
เป็นจังหวะเดียวกับที่รถไฟได้เวลาออกพอดี...

ผลคือ รถไฟทับร่างของน้องอ้อขาดเป็นสองท่อน
ส่วนน้องเกตุ ขาขาดทั้งสองข้าง


เศร้ามั้ย


ทุกวันนี้น้องเกตุก็ยังมีชีวิตอยู่(24ปี)
เหตุการณ์นี้เกิดตอนที่ฉันออกมาจากหมู่บ้านนั้นแล้วแต่ฉันยังต้องกลับไปที่นั่นบ่อยๆ
เพราะพ่อกับแม่ยังอยู่ที่นั่น





ชีวิตของเด็กในสลัม

ชีวิตของเด็กในสลัมมืดมนมั้ย คหสต ของฉัน

ฉันว่ามืดมนนะถ้าไม่ได้รับโอกาสที่ดีบวกกับไปเจอพ่อแม่ที่คิดไม่เป็น...
มันจะเป็นรุ่นสู่รุ่นไง...

อย่างรุ่นพี่ฉัน ตัวเค้าเคยไปทำมาหากินโดยการขายตัว
พอเค้ามีลูก พอลูกโต เค้าก็ส่งลูกไปขายตัว ไปทำงานที่พัทยาบ้าง 
ภูเก็ตบ้าง
บางคนโชคดีเจอฝรั่งรักจริงรับเลี้ยงดูแบบจริงจังพาไปอยู่ด้วยที่เมืองนอก

แล้วครอบครัวทางเมืองไทยไม่ทำมาหากินอะไร
รอให้ลูกส่งเงินมาจุนเจือ


เพื่อนรุ่นเดียวกันกับฉัน ไปทำงานที่พัทยาแบบนี้แหละ 
แต่ไปยุ่งเกี่ยวกับยาเสพติด ต้องติดคุก

ฉันเห็นเวลาที่แม่เค้าจะไปเยี่ยมทีต้องลำบากยากเย็น
(คนเป็นแม่เน๊อะลำบากยังไงก็ทน)



แม่อีกคน
ลูกติดคุกเวลาที่เค้าจะไปเยี่ยมที ต้องใช้เวลานาน
เพราะเค้าเก็บของเก่า ขวดน้ำพลาสติค ขาย

รวบรวมเงินซื้อของไปเยี่ยมลูกที่อยู่ในคุก แม่ใช้ชีวิตอย่างยากลำบาก

ลูกตอนอยู่ในคุกก็สำนึกแต่พอพ้นโทษออกมาแล้ว 
ก็เหมือนเดิมวนเวียนอยู่แบบนี้


แล้วชีวิตของฉันหลุดมาจากตรงนั้นได้อย่างไร....






ปล ที่พิมพ์ช้าเพราะ จขกท ค้าขายด้วยนะคะ 

ต้องทำร้านให้เสร็จแล้วจึงมานั่งโม้อยู่หน้าคอมได้


.
comment80:เล่าได้เห็นภาพมากครับ....เพราะตั้งแต่เด็กจนโตใช้บริการรถไฟหลายครั้ง 
และเป็นคนหนึ่งที่เฝ้าดูว่าเมื่อไหร่รถไฟบ้านเราจะพัฒนาซะที บอกตามตรงว่าเดี๋ยวนี้พอไปนั่งรถไฟชั้นสามอีก มันรู้สึกหดหู่มากๆ
คนไทยหลายคนในประเทศสัมผัสรถไฟมาน้อย บางคนไม่เคยนั่งเลย บางคนนั่งไกลสุดแค่ 6-7 ชม. จึงยังไม่เข้าใจลึกซึ่ง เท่าคนที่เดินทางไกลๆนานๆ
ขอบคุณ จขกท ที่ทำให้หลายๆคนเห็นภาพชัดเจนขึ้น 
ปล.ถ้าอยากเห็นภาพชัดๆ วันหยุดนี้ลองไปนั่งรถไฟชั้นสามดูครับ เอาเส้นทางไกลๆหน่อย เช่น กทม-หาดใหญ่ หรือ กทม-นครศรีฯ  ให้ดีช่วงเทศกาลครับ
comment81:ขอบคุณ จขกท ที่นำมาแชร์

เขียนได้น่าอ่านมากค่ะ
comment82:มองภาพเห็นอย่างชัดเจนครับ

อะไรที่ที่ให้คนต้องเข้าไปอยู่ชมชุนแออัด เพราะความยากจน และการศึกษา 

เมื่อใช้ชีวิตในนั้นต้องดิ้นรนต่อสู้เพื่อตัวเองและครอบครัว

รุ่นจากรุ่นทุกวันนี้ก็ยังวนเวียนเดิมๆ

รุ่นพ่อนักเลง ลักวิ่งชิงปล้น แม่ค้าขาย

ลูกชายเจริญรอยตามพ่อ ลูกสาวก็ขายตัว ติดยา มีลูก

น้อยคนหนักที่จะหลุดพ้นวังวนนี้ได้ จขกท ใฝ่ดีครับ

ทำอย่างไรจะแก้ไขปัญหานี้ได้

จัดสรรบ้านตามชานเมือง แล้วย้ายชุมชนไปเริ่มชีวิต

แต่อาชีพไม่ได้ทำเงินเท่าที่อยู่ปัจจุบัน

คนเลยต้องเขามาอยู่ใจกลางเมืองอีก

วนเวียนไม่รู้จบสิ้น
comment83:จากเหตุการณ์ต่างๆที่ฉันเล่ามา
คนที่อยู่นอกชุมชนจะมองเป็นเรื่องแปลกประหลาด เป็นเรื่องผิด มันไม่ถูกต้อง
แต่สำหรับคนในชุมชน(ฉันด้วย)มองเป็นเรื่องธรรมดา มองเป็นเรื่องของการทำมาหากิน

มันจึงเป็นมรดก รุ่นสู่รุ่น...

แล้วสิ่งที่ฉันจะเล่าต่อไปนี้ฉันไม่ได้มีเจตนาที่จะลบหลู่ครอบครัวเดิม
(เพราะฉันเคยแสดง คห เรื่องครอบครัวฉันในกะทู้อื่นๆแล้วมีคนเข้ามาต่อว่าฉันว่า ฉันเหยียบย่ำครอบครัวเดิมเพื่อทำให้ตัวเองดูดีขึ้น)

ในทางกลับกัน ฉันกลับนำ ปสก ในวัยเด็กของฉันมาเป็น ตย ในการดำเนินชีวิต
เลี้ยงดูลูกๆ สอนลูก ให้เป็นคนที่มีคุณภาพ

ไม่ทำตัวให้เป็นภาระกับสังคมและคนอื่นๆ สอนให้ทำดี ทำตัวให้มีประโยชน์ตอบแทนสังคมและคนอื่นต่อไปเมื่อมีโอกาส



ท่านใดที่เคยอ่าน การตอบกะทู้ของฉันมาบ้าง
คงเคยเห็นประโยคนี้... คนเราเลือกเกิดไม่ได้ แต่เลือกที่จะทำความดีได้
 นั่นแหละ ปสก ในวัยเด็กของฉัน...




ขอบคุณทุกท่านที่เข้ามาดู เข้ามาแสดง คห พูดคุย
ทำให้ฉันรู้สึกอบอุ่น

ขอบคุณจริงๆค่ะ
comment83-1:ขอบคุณจขกท.เช่นกันครับที่มาแบ่งปันประสบการณ์ ที่ยอดเยี่ยม เรื่องราวเหล่านี้บ่งบอกได้อย่างดีเลยว่า โลกนี้ไม่ได้สวยงาม ความจริงบางทีก็คือสิ่งที่โหดร้ายแต่บางทีก็เป็นสิ่งหอมหวานที่เรากลับไปนึกถึงแล้วมีความสุข คนทุกคนย่อมมีเรื่องเล่า มีตำนานเป็นของตัวเองทั้งสิ้น 

ส่วนตัวแล้วชอบภาษาการเล่าเรื่องของจขกท.มากครับอ่านง่าย เห็นภาพ ขนาดผมไม่ค่อยขึ้นรถไฟยังเห็นภาพตามไปด้วยเลย อยากให้มีเรื่องเล่าแบบนี้บ่อยๆ 

จขกท.จะเล่าต่อมั๊ยครับว่าหลุดออกมาจากสังคมที่หล่อหลอมชีวิตตรงนั้นมาได้ยังไง ผมอยากอ่านต่อครับ
comment84:ขอบคุณที่นำความรู้ที่หาไม่ได้จากโรงเรียนมาให้อ่านนะคะ เพิ่มมาได้เยอะๆเลยค่ะ  อ่านเพลินไม่เบื่อเลย
comment85:ครอบครัวของฉัน 

ครอบครัวของฉันเป็นครอบครัวชนชั้นกลางถึงล่างมีพี่น้องห้าคน
เป็นพี่ต่างพ่อสองคน พ่อเดียวกันสาม รวมเป็นห้า...

ครอบครัวของฉันก็เหมือนครอบครัวอื่นๆในชุมชน
พ่อกินเหล้า เจ้าชู้ แม่ก็ติดการพนัน ทั้งหวยทั้งไพ่

ไพ่นี่แม่ฉันเล่นข้ามวันข้ามคืน

แม่ฉันเคยไปเล่น สามวันสามคืนไม่กลับบ้าน
พอวันที่สี่แม่กลับบ้านมา พอฉันเห็นหน้าแม่ ฉันคิด ... นี่แม่ฉันหรือผีปลอมตัวมา
 จริงๆ ฉันคิดแบบนี้จริงๆ(ตามประสาเด็ก)

วันไหนเล่นได้ ก็อารมณ์ดีแต่ถ้าวันไหนเล่นเสีย ...
วันนั้นลูกๆต้องหลบหน้าไว้ อย่าเสนอหน้าเด็ดขาดเดี๋ยวเจอเเจ็คพอต( เห็นมั้ยฉันเรียนรู้ว่าอะไรควร อะไรไม่ควรตั้งแต่เด็ก555)

บางวัน ที่แม่ฉันลมเสียก็จะเอิ้นด่ากับพวกขาไพ่นั่นแหละ
ดัง  ตั้งแต่ปากซอยยันท้ายซอย

พ่อฉันกินเหล้า เจ้าชู้ ... สิ่งที่ตามมาคือ คำด่าทอ ทะเลาะเบาะแว้งไม่เว้นแต่ละวัน
ฉันก็ไม่ได้รู้สึกอะไร เพราะคนในชุมชน ใครๆเค้าก็เป็นกัน(ครอบครัวที่ดีๆเค้าก็มีแต่เค้าก็สั่งลูกๆไม่ให้มาสุงสิงกับพวกเรา)
ในตอนเด็กฉันเองไม่เข้าใจว่า ทำไมพ่อต้องเจ้าชู้  ทำไมแม่ต้องเล่นการพนัน
ผู้ใหญ่ต่างมีเหตุผลของตัวเอง(แต่ไม่เคยนึกถึงจิตใจเด็กๆ)

พ่อก็โทษแม่เล่นแต่ไพ่ แม่ก็โทษพ่อเจ้าชู้ไม่สนใจครอบครัว

ตอนนั้นฉันไม่รู้ ไม่เข้าใจว่าเพราะอะไร ผู้ใหญ่ถึงเป็นแบบนั้น
แต่พอถึงตอนนี้ ตอนที่ฉันอยู่ในวัยผู้ใหญ่แล้ว ฉันจึงเข้าใจว่า ทั้งหมดเป็นเพราะอะไร...


.
comment86:เรื่องเงินๆทองๆไม่ต้องพูดถึงมันชักหน้าไม่เคยถึงหลัง
พวกฉันจึงต้องปากกัดตรีนถีบเพื่อความอยู่รอด จึงทำงาน รับจ้างอย่างที่บอกในตอนต้น

อาหารการกินก็กินกันตามมีตามเกิดไม่ต้องไปหวังว่าจะได้รับสารอาหารครบสี่หมู่ห้าหมู่
แค่ขอให้มีกินครบทุกมื้อก็บุญโขแล้ว

อย่างที่บอก เรื่องดีของแม่ฉันคือ ยอมให้เรียนหนังสือไม่ใช้แรงงานลูกๆอย่างเดียว



ช่วงจบ ป.6 จะเข้าม .1หรือจบม.3 จะเข้าม.4 
มันมีปัญหาทุกช่วงคือ ฉันจะไม่เรียน แต่แม่ก็บังคับให้เรียน


ฉันเรียนจบ ป.6 ที่โรงเรียนวัดใกล้บ้าน พอขึ้นชั้น ม.1ต้องเข้าไปเรียนในตัวเมือง
โลกของฉันกว้างขึ้นทำให้ฉันได้ไปรู้จักกับเพื่อนที่เป็นกระเป๋ารถเมล์

และแล้วฉันก็ได้เป็นกระเป๋ารถเมล์ตอนฉันอยู่ชั้น ม.2

มองย้อนกลับไป ม.2 นี่ยังเด็กมากจังเลยลูกเอ๋ยยยย
แต่ตอนนั้นฉันว่า ฉันโตแล้วฉันหาเงินใช้เองได้แล้ว

ฉันต้องตื่นตั้งแต่ตีสี่เพื่อไปขึ้นรถที่วิ่งระหว่างสถานีรถไฟกับตัวเมือง(สถานีอีกแล้ว)
จะเลิกก็โน่น สองทุ่มสามทุ่ม กว่าจะเช็คตั๋วเสร็จ กว่าฉันจะถึงบ้านก็สี่ห้าทุ่ม
ตีสี่ต้องตื่นไปขึ้นรถอีกแล้ว ชีวิตวนเวียนอยู่แบบนี้


พอฉันจบม.3 ชีวิตก็ยังเคว้งคว้าง ยังไม่รู้ว่า จะเรียนต่อดีหรือไม่เรียนดี ช่วงนี้ละที่ทำให้ฉันเจอกับสามี

อ๊ะ ๆๆ แค่เจอนะคะ อย่าเพิ่งคิดไปไกลไม่ได้แก่แดดแก่ลมขนาดน้านนนน




แม้จะเกิดในสลัมแต่ฉันก็มีคนรักจริงนะเออ...
comment87:น่ารวมเล่มขายที่สถานีรถไฟมาก
comment88:
comment89:
comment90:เข้ามาให้เสียงว่ายังติดตามอยู่ครับ เดี๋ยว จขกท จะเหงา
comment90-1:ขออนุญาตปักหมุดค่ะ
(หาธงปักหมุดไม่เจอ)
comment91:ขอบคุณมาก ที่เล่าให้ฟัง

 การเรียบเรียง ทำได้ดีมากครับ  ทั้งการใช้ภาษา และ เนื้อหา
comment92:มารอค่ะ
comment93:ปักอีกสักหนึ่งที ^^
comment94:
comment95:มาอ่านต่อเรื่อยๆ นะคะ
comment96:ปักด้วยยย
หลังจากที่ได้อ่าน เรากลัวรถไฟไปเลยอะ TT
comment97:ชอบเรื่องคุณค่ะ
comment98:เขียนเป็นเรื่องสั้นได้เลยนะครับ
comment99:ขอบคุณค่ะจขกท. ที่นำเรื่องเหล่านี้มาเล่าให้ฟัง
ถ้าไม่ได้อยู่ตรงนั้นไม่มีโอกาสได้พบจริงๆ..... เหมือนคนละโลก
ทำให้ฉันชื่นชมจขกท.มากๆเลยค่ะ ที่หลุดออกมาจากตรงนั้นได้
comment100:อ่านแล้วมันส์พ่ะย่ะค่ะทุกตอนสิน่า
comment101:ฉันเติบโตมากับสิ่งแวดล้อมแบบนั้น 

สิ่งที่รับมาเต็มๆคือ ฉันเป็นเด็กก้าวร้าว ปากจัด...

สิ่งเเวดล้อม รอบๆตัว การสื่อสารกับเด็กนี่สำคัญมากนะคะ ผู้ใหญ่พูดยังไง เค้าก็เลียนแบบผู้ใหญ่ 
ฉันเคยได้ยินเด็กผู้ชาย อายุสักสามขวบตกใจ แล้วพูดคำหยาบออกมา อุ๊ย hee moy 
ทั้งๆที่มันไม่มี  ????

แต่ที่พูดออกมาแบบนั้น เพราะติดมาจากยาย ยายเป็นคนเลี้ยงดู




กิตติศัพย์ชื่อเสียงของชุมชนที่ฉันอยู่ มีแต่เสียๆหายๆ
หนุ่มๆแถวหมู่บ้านใกล้เคียงที่เค้าฐานะดีๆไม่มีใครมาจีบสาวๆแถวบ้านฉัน
เพราะพ่อแม่เค้ากันลูกๆเค้าไว้หมด

จะมีแต่คนในชุมชนจีบกันเองหรือหนุ่มๆที่หมู่บ้านอื่นๆมาจีบ
ฉันเองก็เช่นกัน แฟนฉันเป็นหนุ่มที่อยู่ในอำเภออื่นที่อยู่ห่างไกลจากชุมชนฉัน
แต่แม่เค้าก็รังเกียจ เพราะ ครอบครัวฉันจน



มาดูความก้าวร้าว และ ปากจัดของฉันเป็น ตย กัน

ครั้งหนึ่ง ตอนนั้นฉันเริ่มเข้าวัยรุ่น 
ฉันกำลังเดินอยู่หน้าสถานีรถไฟ 
มีไอ้หนุ่มขับรถสองแถวมาแซว มาพูดว่า

ผมรู้ตัวนะว่าผมมีเมียแล้ว แต่ผมก็อยากจะมีเมียอีก...
ฉันบอก  เมิงก็ไปบอกกับแม่มเมิงซิ มาบอกอะไรกับกรู
แล้วฉันก็รีบเดินหนี


 อีกครั้งฉันเป็นกระเป๋ารถเมล์ ตอนนั้นปิดเทอมใหญ่ช่วงสงกรานต์นี่แหละ
(ปิดเทอมนานๆแบบนี้มันเป็นช่วงที่ฉันหาเงินได้เยอะ)

หนุ่มเห็นกระเป๋ารถเมล์(ท่าทางจะหน้าตาดีด้วยมั้ง ไม่แน่ใจ)
วิ่งมาจะเอาแป้งมาทาหน้า

ฉันเห็นแบบนั้น 
มือขวาถือกระบอกตั๋ว(ยกขึ้นไว้เหนือหัวเตรียมฟาด)
มือซ้ายชี้หน้ามัน
ส่วนขา เหยียดขวางประตูไว้(ถ้าจะให้ได้อารมณ์นั้นกรุณาทำตามที่ฉันบรรยายค่ะ)

ปากก็พูด  แน่จริงเมิงลองขึ้นมาซิ...

หนุ่มกลุ่มนั้นไม่กล้าค่ะ



เวลาไปโรงเรียนก็มีปัญหา ไปก้าวร้าวกับครู กับเพื่อน ฯลฯ
ตอนเรียนฉันเป็นเด็กมีปัญหาตลอด


ครอบครัวจึงสำคัญมาเป็นอันดับต้นๆของการบ่มเพาะเด็กๆให้เป็นคนดี
ถ้าไม่มีเวลาเลี้ยงอบรม ดูแล อย่ามีลูก
comment102:เล่าเรื่องได้ดีมากครับ อ่านแล้วเห็นภาพ
comment103:ฉันรู้จักกับสามีตอนฉันจบม.3 (ช่วงนั้นกำลังเคว้ง อยู่ในช่วงตัดสินใจจะเรียนต่อดี หรือไม่เรียนดี)
ส่วนสามีฉันกำลังเรียนเทคโนฯปี4 ข่วงนั้นฉันเป็นกระเป๋ารถเมล์

เค้าเข้ามาในลักษณะพี่ชายกับน้องสาวเพราะเค้าอายุมากกว่าฉัน 6 ปี

จุดหักเหของชีวิตฉันอยู่ตรงนี้ 

ช่วงระยะเวลาปิดเทอม สองเดือน
เค้าตามไปนั่งเฝ้าฉัน บนรถเมล์ แล้วพูดข้อดีเรื่องการเรียน

ทำให้ฉันใจอ่อน ยอมเรียนต่อชั้น ม.4
ตอนเรียนม.4  ฉันยังเหมือนเดิมคือเรียนไปด้วยทำงานไปด้วย 

เลิกเรียนตอนเย็นไปขายของข้างขบวนรถไฟถึงสี่ทุ่มกลับเข้าบ้าน
เสาร์อาทิตย์ไปเป็นกระเป๋ารถเมล์

ฉันเรียนชั้นม.5 สามีฉันเรียนจบปี5(ปวส)
ช่วงเค้าจบใหม่ก็ตกงาน อยู่เกือบปี จนปลายปีที่ฉันเรียนชั้นม.5 เค้าจึงได้งานทำที่ หน่วยงานของรัฐ...

พอเค้ามีงานทำ เค้าจึงส่งเงินให้ฉันเรียน จนจบชั้น ม.6

ฉันยอมมีอะไรกับสามีตอนฉันจบ ม.6 เมื่อจบม.6 สามีก็ส่งฉันเรียนต่อจนจบชั้น ปวท(สมัยนั้น)
พอจบชั้น ปวท ฉันจึงมาอยู่กับเค้าแบบจริงจัง ไม่ได้จัดงานแต่งมีแต่
แม่เค้าและญาติไม่กี่คนมาผูกข้อมือให้(แบบไม่เต็มใจนัก)


ฉันเคยถามสามีว่า แต่ก่อน(ตอนเค้าเรียนอยู่เทคโน)ทำไมไม่ทำอะไรหนู(ไม่ปล้ำทั้งๆที่มีโอกาส)

สามีฉันบอกว่าตอนนั้นยังไม่รู้ชีวิตจะเป็นยังไง ยังไม่รู้ว่าจะรับผิดชอบได้มั้ย




ถึงตรงนี้ ทุกท่านคงนึกภาพออกแล้วใช่มั้ย ว่า ฉันหลุดพ้นจากสลัมบ้านเกิดฉันได้ยังไง
เพราะ ความรักไง 
ฉันมีความรักตั้งแต่ยังเด็ก ยังไม่ได้เป็นนางสาวฉันข้ามไปเป็นนางเลย(ฮา)

ฉันมีสิ่งยึดเหนี่ยวจิตใจทำให้ฉันไม่ถะเหลถะไหลไปกับอบายมุขรอบข้าง

แล้วอีกอย่างชีวิตฉันมีแต่ทำงานๆๆๆมันทำให้ไม่มีเวลาไปวอกแวกอย่างอื่น

มันบ่งบอกได้ว่า ในวิกฤติมักมีโอกาสเสมอ ถ้าเรารู้จักที่จะใช้มัน



.
comment104:ขอบคุณที่ติดตามค่ะ พยายามจะให้จบในวันนี้
เข้าใจตรงกันนะ (ฮา)
comment105:ปสก ในวัยเด็กฉันนำมาใช้กับลูกยังไง


ฉันเมื่อมาอยู่กับสามี ฉันรู้ตัวเองตลอดว่าฉันมาจากไหน

ฉันไม่เคยสร้างความลำบากใจให้

ไม่สร้างหนี้สิน อยู่กันแบบเด็กๆที่สร้างครอบครัวใหม่
(สามีฉันมีภาระต้องส่งน้องๆเรียน ตรงนี้ฉันก็ไม่ก้าวก่าย)

สมบัติติดตัวฉันมาก็ไม่มีสักชิ้น นอกจากปากกับนาแปลงน้อย(ฮา)

ฉันจึงใช้ปากให้เป็นประโยชน์ด้วยการ...

อย่าคิดลึกกกก อิอิ

ด้วยการพูดดีๆเพราะๆกับสามี 
อยู่ด้วยกันหนึ่งปีฉันก็มีลูกชายปีถัดมาฉันมีลูกสาว...


ตอนฉันมีชีวิตอยู่ในสลัม คำพูด ไอ้ อิ เมิง กรูมีหมด

พอมีลูกเองฉันพูดกับลูกๆ ลูกสาวขา ลูกชายครับทุกคำ
ส่วนสามีฉันเรียกพ่อ ทุกคำเช่นกัน

ทุกวันนี้อยู่กันสองคนฉันก็ยังเรียกพ่อ 


จากวันที่ฉันรู้จักกับสามีถึงวันนี้ 33ปีแล้วค่ะ

เป็นไงบ้างคะ ชีวิตเด็กในสลัมอย่างฉัน...



ปล. ฉันเล่าให้เพื่อนคนที่ไม่รู้ปูมหลัง ชีวิตฉันฟัง เค้าไม่เชื่อว่าฉันมาจากตรงนั้นจนฉันต้องพาไปดูบ้านเก่า(ตอนนั้นยังไม่รื้อถอน)

เค้าถึงเชื่อว่าฉันมาจากตรงนั้นจริงๆ

ปล.2 ชุมชนตรงนั้น เดี๋ยวนี้ไม่มีแล้วค่ะมันเป็นอดีตไปแล้ว เพราะอยู่บนที่ดินเช่า เป็นของเอกชน เค้ารื้อถอนไปแล้ว
 แต่แถวนั้นยังมีคนเก่าๆอยู่บ้างประปราย

ปล.3 ชีวิตทุกวันนี้มีความสุขดีค่ะลูกๆเรียนจบหมดแล้วและเค้าสองคนเป็นเด็กดีสมความตั้งใจของฉันทุกอย่าง

ปล.4ท่านใดมีอะไรสงสัยถามได้นะคะ 





-ขอบคุณนะคะที่ติดตามอ่านกันมาหลายวัน ไม่ใช่ว่าจะยืดกะทู้ แต่เพราะต้องขายของด้วย 
จัดของเสร็จจึงมีเวลาเข้ามาพิมพ์ ขอบคุณมากค่ะ____

.
comment106:ขอบคุณสำหรับประสบการณ์ครับ
comment107:เย้ อ่านจนจบ

ได้อะไรเยอะเลยครับ

ขอบคุณครับ
comment108:ท่านใดที่ชอบงานเรียงความของฉัน 
หาอ่านได้ตามลิ้งค์นี้เลยค่ะ
http://topicstock.pantip.com/family/topicstock/2012/04/N11941963/N11941963.html

http://topicstock.pantip.com/woman/topicstock/2011/08/Q10885057/Q10885057.html

http://pantip.com/topic/30183636

http://topicstock.pantip.com/home/topicstock/2012/07/R12427861/R12427861.html
comment109:นั่งรถไฟมาตั้งแต่เด็กเช่นกัน เป็น ผดส แต่ก็เห็นภาพที่ จขกท เล่ามาแบบนั้น เยอะมาก และจริงมากๆ ... จนเดี๋ยวนี้ก็ยังมีหลายเหตุการณ์
ที่ยังวนเวียนเกิดขึ้น ไม่ได้หายไปไหน ... ทั้งแปลกและจริง(ฮา) ...... และชีวิตในสลัมเคยเห็นและ ได้สัมผัสแบบห่างๆ มาบ้าง มันหดหู่นะคะ..
และถ้าโชคไม่ดี และใจไม่ใฝ่ดีจริงๆ มันยากมากๆ ที่จะหลุดจากโคจรนี้ออกมาได้ ... เข้าใจเลยค่ะ ... ยินดีด้วยมากๆ ที่โชคดีมี ครอบครัวที่รักมั่นคงอย่างนี้ 
เป็น ตย ที่ดีมากๆ ด้วยค่ะ ชื่นชมจากใจ ...
comment110:ทำให้คิดถึงคำนี้ คนเราเลือกเกิดไม่ได้ แต่เลือกที่จะใช้ชีวิตของตัวเองได้  ขอชื่นชมคุณจากใจจริงคะ
comment111:ขอบคุณนะคะ  ที่มาเล่าเรื่องดีๆ ให้ฟัง
ได้ข้อคิดดีๆ หลายอย่างเลยค่ะ
คือ 
1. ที่เราไม่มีลูก เพราะไม่มีใคร มีบุญพอจะมาเกิดกับเรา (ฮา)
2. ถ้าเราไม่ขยัน เราก็จะย่ำอยู่กับที่ หรือ อาจจะตกต่ำกว่าเดิม
3. คิดดี ไฝ่ดี ชีวิตดีแน่นอน

และสุดท้าย ไม่ได้ขึ้นรถไฟนานมากแล้วค่ะ
จำได้ตอนเด็ก แม่พาขึ้นรถไฟกลับบ้านตอนสงกรานต์ รถแน่นมาก 
เรายังเด็ก ง่วงนอน แม่เอากระดาษหนังสือพิมพ์ปูกะพื้นรถไฟ ให้เรากับน้องชายนอน
คนขายของ ก็เดินข้ามไปข้ามมา
แม่สงสารมาก จนตั้งปณิธานว่า ถ้าไม่มีรถส่วนตัว จะไม่พาลูกไปไหนเด็ดขาด
comment112:สะพานดำ แถวชุมทางบางซื่อใช่มั้ยคะ เราเคยอยู่แถวนั้น
comment113:ขอบคุณที่นำ ปสก มาเล่าสู่กันฟังนะคะ  ส่วนตัวคิดว่า จขกท น่าจะรุ่นแม่หนูแล้วอะคะ  ดีใจจริงๆที่ได้อ่านคะ  จขกท  โชคดีมากๆที่ได้มีชีวิตที่ดี
ได้ข้อคิดหลายๆอย่างจริงๆคะ
comment114:ไม่มีอะไรแค่อยากบอกว่า

คิดถึงค่ะ
comment115:
