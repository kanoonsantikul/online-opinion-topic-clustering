title:+++อุทาหรณ์เตือนใจ!!! อย่าพาเด็กเล็กไป บุญ"ชั่วคราว" ค้าวัสดุ อาจโดนสารเคมีได้รับบาดเจ็บ เจ้าของกิจการไม่รับผิดชอบ -----
comment:เหตุการณ์เกิดขึ้นเมื่อวันอาทิตย์ที่ 3 ก.ค.ที่ผ่านมา กว่าผมจะอาการดีขึ้นจนสามารถลงนั่งหน้าคอมฯ พิมพ์เรื่องราวได้ก็ล่วงเข้าเดือนใหม่

วันนั้นผมกับภรรยาเข้าไปหาซื้อวัสดุก่อสร้าง/ตกแต่งบ้านที่ ร้าน บุญ"ชั่วคราว" สาขารัชดาภิเษก
ไม่แตกต่างจากลูกค้าทั่วไป เราเดินเลือกซื้อสินค้าต่าง ๆ  นับสิบรายการ ใช้จ่ายไปกว่า 10,000 บาท 
นี่เป็นเพียงของชุดแรก ทางร้านคงจะได้เงินจากเราอีกเยอะ ถ้าไม่แสดงธาตุแท้ ปัดความรับผิดชอบในอุบัติเหตุที่ทำให้ลูกค้าต้องมาได้รับบาดเจ็บ เพราะความไม่ปลอดภัยของสถานประกอบการ อย่างที่ผมกำลังจะเล่าให้ฟังต่อไปนี้

(มาถึงตรงนี้ พักชม Teaser สั้น ๆ 57 วินาทีก่อนก็ได้ครับ เรื่องราวไม่ซับซ้อนแต่ก็มีรายละเอียดอยู่พอสมควร 
teaser ที่ทำขึ้นนี้ไม่ใช่เหตุการณ์ที่เกิดขึ้นทั้งหมดแต่คือ “ความรู้สึก” ที่ลูกค้าคนหนึ่งได้รับในฐานะ "เหยื่อ" จากความไร้จริยธรรมของ บุญชั่วคราว)


ต่อนะครับ
เสร็จจากเลือกซื้อสินค้า พนักงานหญิง เชิญให้เรานั่งวาดแผนที่ทางไปบ้านเพื่อใช้ประกอบการจัดส่ง
ความโชคร้ายตกลงที่ผม เพราะหลังจากนั่งลงบนเก้าอี้ที่เธอเชื้อเชิญได้เพียงครู่เดียว ผมรู้สึกแสบร้อนมากจนต้องลุกขึ้นยืน เมื่อหันไปดูพบว่ากางเกงเปื้อนสารเคมีบางอย่างที่ใครสักคนสะเพร่าทำหกไว้บนเก้าอี้!!!


ผมแสบร้อนมากจนต้องรีบไปหาห้องน้ำที่ใกล้ที่สุด หวังว่าจะหาน้ำล้างให้บรรเทาความแสบร้อนลงได้บ้าง 
ห้องน้ำแรกอยู่ชั้นล่างไม่ได้ติดตั้งสายฉีดชำระไว้ ผมรีบวิ่งกลับมาแจ้งสิ่งที่เกิดขึ้นกับพนักงานคนเดิม เธอก็ดูไม่ได้มีท่าทีกระตือรือร้นอะไร นอกจากบอกผมว่ามีห้องน้ำอีกแห่งอยู่ชั้น 3 ซึ่งอาจจะมีสายฉีดน้ำ ผมรุดขึ้นไปตามที่เธอบอก แต่พอขึ้นไปก็ไม่พบอยู่ดี
ผมแสบร้อนมากจนต้องกลับลงมาบอกภรรยาว่า เห็นทีจะทนต่อไปไม่ไหวแล้ว ขอตัวกลับไปใช้ห้องน้ำที่บ้านซึ่งอยู่ไม่ไกลจากร้าน

ทันทีที่กลับถึงบ้าน ผมรีบใช้ฝักบัวฉีดล้างสะโพกส่วนที่โดนสารเคมี แล้วก็พบว่าสายเกินไป เพราะมันได้กัดกินลงไปบนผิวหนังจนเกิดเป็นแผลไหม้ขนาดใหญ่ไปเรียบร้อยแล้ว 


ผมถ่ายรูปบาดแผลส่งไลน์ไปให้ภรรยาที่ยังคงนั่งรออยู่ที่ร้าน ภรรยาย้ำเหตุการณ์ที่เกิดขึ้นให้กับบรรดาพนักงานทราบอีกครั้งว่าตอนนี้ลูกค้าคนหนึ่งของเขากำลังได้รับบาดเจ็บ เธอไม่ได้จะเรียกร้องอะไร ตอนนี้แค่อยากรู้ว่า สารเคมีที่ผมโดนเข้ามันคือสารอะไร จะได้แจ้งให้แพทย์ผู้รักษาทราบอย่างถูกต้อง 

ภรรยาเล่าให้ฟังว่า มีพนักงานคนอื่นซึ่งก็ไม่รู้ว่าเป็นใคร มีตำแหน่งหน้าที่เกี่ยวข้องกับอุบัติเหตุที่เกิดขึ้นนี้อย่างไร เข้ามาสอบถามบ้าง แล้วจู่ ๆ ก็หายหน้าไป สักพักคนใหม่มาก็ต้องเล่าเรื่องให้ฟังใหม่ทั้งหมด ไม่มีการส่งต่อข้อมูลใด ๆ แต่ที่แสดงให้เห็นถึงความไร้จริยธรรมในการดำเนินกิจการมากที่สุด คือ นอกจากจะไม่รับผิดชอบแล้วยังปฏิเสธทันทีว่าใน บุญชั่วคราว ไม่มีสารเคมีที่จะทำให้เกิดอันตรายอย่างที่ผมได้รับแม้แต่ตัวเดียว หรือ แม้แต่ตั้งคำถามว่า ผมอาจจะโดนสารเคมีมาจากที่อื่นแล้วอ้างว่าเพิ่งมาได้รับที่ร้านของเขา

หลังจากล้างแผลด้วยน้ำเสร็จ ผมรุดไปรักษาบาดแผลที่คลินิกที่ใกล้ที่สุดทันที ก่อนที่จะไปแจ้งความที่ สน.สุทธิสาร


จนท.ตำรวจ มาตรวจสอบที่เกิดเหตุ พร้อมยึดเก้าอี้ตัวที่ผมนั่งไว้เป็นหลักฐานเพราะต้องนำไปตรวจสอบสารเคมี เช่นเดียวกับ กางเกงที่ผมใส่ก็ถูกส่งตรวจเช่นกัน


จนท.ตำรวจส่งผมไปตรวจชันสูตรบาดแผลกับแพทย์นิติเวชได้ผลกลับมาเรียบร้อย
ณ ตอนที่กำลังเล่าให้ทุกท่านอ่านอยู่นี้ เหลือแต่รอผลส่งตรวจสารเคมีที่ยังไม่ได้รับ

และตามคาดครับ ไร้วี่แววความรับผิดชอบของ "บุญชั่วคราว"

ผมตีความว่า "บุญชั่วคราว" คงอยากได้รับประสบการณ์ "ถึงที่สุด" ในทางกฏหมายไปพร้อม ๆ กับผม 

แน่นอนว่าผมจะดำเนินคดีกับผู้ประกอบกิจการ เพื่อสร้างบรรทัดฐานให้สังคมรับรู้ว่า ผู้ประกอบการที่ขาดความรับผิดชอบจนเป็นต้นเหตุให้ลูกค้าได้รับบาดเจ็บในสถานที่ของตนเอง จะไม่มีทางหลบเลี่ยงการรับโทษทัณฑ์ไปได้ และสิ่งนี้เองจะนำมาซึ่งมาตรการป้องกันการเกิดเหตุทำนองเดียวกันกับผู้เคราะห์ร้ายรายอื่น

อย่างที่จั่วหัวข้อไว้ทีแรกครับ อุทาหรณ์ที่ได้จากเรื่องนี้ ทำให้ผมย้อนนึกขึ้นมาได้ว่า อาการบาดเจ็บที่เกิดขึ้นกับตัวเอง มีโอกาสเป็นไปได้สูงที่ลูกสาวอาจจะต้องเป็นคนมารับเคราะห์แทนถ้าวันนั้นพาเขาไปซื้อของด้วย โชคเข้าข้างที่ตัดสินใจฝากลูกไว้กับคุณย่า เขาเลยปลอดภัย

จึงอยากฝากเตือน ท่านที่มีบุตรหลานไว้ ณ ที่นี้ด้วยครับ สถานที่แบบนี้ไม่เหมาะอย่างยิ่งกับการพาเด็ก ๆ ไปด้วย ยิ่งผู้ประกอบการขาดความรับผิดชอบอย่างบุญชั่วคราวด้วยแล้ว บาดเจ็บขึ้นมา มันไม่คุ้มจริง ๆ

บทส่งท้าย

อ่านกันมาถึงตรงนี้ หลายท่านคงอาจจะนึกว่าบาดเจ็บขนาดนี้ คงทั้งหงุดหงิด ทั้งเซ็ง หมดอารมณ์ซื้อของตกแต่งบ้านต่อ ขอบอกว่าไม่เลยครับ 
สิ่งที่เราทำคือ เรายกเลิกค่าใช้จ่ายที่เกิดขึ้นกับบุญชั่วคราวทั้งหมด (ก็อยู่แล้วครับ ใครจะไปอยากสนับสนุนผู้ประกอบการที่ไร้จริยธรรม)
แต่เย็นวันเดียวกันนั้น เราก็ยังคงไปซื้อของที่เราอยากได้จากอีกร้านทันที


เผื่อ บุญชั่วคราว เข้ามาอ่าน เข้ามาเทียบรายการดูตัวต่อตัวก็ได้ว่า รายการของที่เราซื้อเหมือนกันกับที่จะซื้อจากบุญชั่วคราวทุกตัว ยุคนี้ผู้บริโภคมีทางเลือก แค่เราไม่เลือกซื้อจากคุณ เพราะคุณมันไร้จริยธรรม เหตุผลมันง่าย ๆ เท่านี้เอง


สิ่งที่จะเกิดขึ้นต่อไป ผมจะค่อย ๆ นำมารายงานความคืบหน้าให้ทราบเป็นระยะครับ 
หวังว่าเรื่องราวของผม จะสามารถเตือนใจและช่วยป้องกันมิให้เหตุการณ์ร้าย ๆ ทำนองนี้เกิดขึ้นกับครอบครัวอื่น ๆ
ขอบคุณครับ
comment1:
comment2:อยากรู้ว่านิติเวชสรุปว่าเป็นสารอะไร
ทำไมในร้านส่วนที่ขายของ
มีสารเคมีฤิทธิ์รุนแรงแบบนี้ปนเปื้อนอยู่
comment3:อ่านตั้งนานนึกว่าเด็กเล็กโดน ที่แท้ผู้ใหญ่โดนแต่จั่วหัวเด็กเล็ก คนอ่านจะได้สนใจมากขึ้น
comment3-1:นั่นสิครับ เล่นเอางงเลยทีเดียว 

ลากเด็กมาเกี่ยวอะไรเนี่ย ???
comment3-2:อ่านแค่ผ่านๆในรูป
แล้วสรุปเด็กเล็กเกี่ยวตรงไหนครับ
comment3-3:จัดซะเต็มเลย มี intro youtube ด้วย (แต่ในนั้นไม่มีเนื้อหานะ) เพื่อ???? ...
comment3-4:นั่นดิลูกโดนสารด้วยเหรอ
งง
comment3-5:ลูก ที่อยู่ใกล้ๆตรงนั้นไง
comment3-6:ในเมื่อเดกเล็กไม่ได้โดนสารเคมี   แล้วเขียนไว้ในหัวกระทู้ทำไมละคะ
ในเรื่อง มีเด็กเกี่ยวข้องตรงไหนหรือเปล่า  เช่น เด็กวิ่งเล่น ชนจขกท ล้มไปนั่งทับสารเคมี

เอางี้ ในเรื่อง เด็กทำอะไรคะ?
คุณตั้งกระทู้แบบนี้ใครๆก็นึกว่าเกิดอะไรขึ้นกับเด็ก
comment3-7:เขาก็แจ้ง ถูกแล้วนะครับ  ว่าสารเคมีโดนเด็กเล็ก  ตั้งสองคน นะครับ
comment3-8:นั่ยสิเกี่ยวอะไรกับเด็ก ต่อให้บอกว่าสารเคมีมันอาจเกิดอันตรายต่อเด็ก ยังไงกระทู้นี้ก็ไม่เห็นเกี่ยวกับเด็กอยู่ดี ใครก็โดนได้
comment3-9:จขกท ออกแนวเตือนว่าอย่าพาเด็กไปมากกว่ามั้งครับ 
เพราะจากที่ จขกท โดน ถ้าเกิดวันดีคืนดีเด็กไปโดนแบบ จบกท บ้าง อาจจะหนักกว่านี้
คงไม่ได้ตั้งใจจะล่อเป้านะผมว่า
comment3-10:จขกท.อาจจะหมายถึงท่าเราไปซื้อของร้านนี้แล้วมีเด็กเล็ก นั่งไม่ทันระวังเหมือนผู้ใหญ่ อาจจะได้แผลไหม้หนักกว่านี้ก็ได้ค่ะ เพราะผิวเด็กบางแพ้ง่าย
comment3-11:มันจะงง อะไรกันว่ะ..  เค้าก็บอกว่า " อุทาหรณ์เตือนใจ "  ประมาณว่าผู้ใหญ่ ยังได้รับอันตราย แล้วเด็กที่ดูแลตัวเองไม่ได้จะยังไง

เหนื่อยกับคนไทยจริง ๆ เลยเว้ย.. จะให้เอาอะไรเปะ ๆ เลยหรือไง ตกลงมันจะอ่านแต่หัวข้อข่าวแบบหนังสือพิมพ์หรือยังไง
comment3-12:ผมก็คิดว่าเด็กโดนครับ

ถ้าเขียนแล้วคนอ่านส่วนใหญ่เข้าใจผิดนี่ผมว่าปัญหาอยู่ที่คนเขียนนะครุบ
comment3-13:จขกท. เค้าหมายถึงน้องชายตัวเล็กๆของเค้าหรือเปล่า เกือบโดนไปอย่างหวุดหวิด
comment4:จขกท.มาอัพเดทด้วยนะคะว่า สารที่โดนคือสารอะไร 
ทางร้านควรแสดงความรับผิดชอบให้มากกว่านี้หน่อยนะ
comment5:น่าเห็นใจ แต่ไม่ควรจั่วหัวกระทู้ลวงว่าเป็นเด็ก
comment6:ใจเยนๆดีกว่าไหมครับ

แจ้งความแล้วขอดูกล้องวงจรปิดได้ไหมครับ
ผมเข้าใจคุณนะ


แต่มองกลับกัน

สมมุติผมไปก่อนคุณ ผมทำน้ำยาหก ผมตีมึนเดินออกมา
คล้อยหลังผมไป คุณไปนั่งทับ

แล้ว พนักงาน กับ ห้าง ผิดตรงไหนครับ

เคสนี้ใจเยนๆ ขอดูกล้องก่อนดีกว่าครับ




แต่ถ้ายึกยักเรื่องกล้อง อันนี้น่าคิดแล้วครับ
สู้ๆครับ
comment6-1:เหตุเกิดในสถานที่ของเค้า ยังไงก็ต้องมีส่วนรับผิดชอบฮะ
คล้ายๆ กับกรณีโดนขโมยรถจากลานจอดรถของทางห้าง ถึงแม้ทางห้างจะปัดความรับผิดชอบ
ศาลยังตัดสินให้ห้างรับผิดชอบเลยฮะ 

หากเปรียบเทียบกับที่คุณยกตัวอย่างมานั้น การที่เดินตีมึนออกมา เท่ากับตั้งใจก่อเหตุ
เพราะรู้ว่าสารนั้นอันตรายมาก และจะถูกดำเนินคดีด้วย ส่วนทางห้างก็ต้องรับผิดชอบที่ปล่อย
ให้โรคจิตที่ไหนไม่รู้เข้ามาก่อเหตุทำร้ายคนในสถานที่ของเค้า

สรุป อย่างน้อยทางห้างควรเเสดงความมีน้ำใจ ให้การช่วยเหลือเยียวยาผู้เสียหายฮะ ไม่ใช่บอกปัดเเบบนี้
comment6-2:น้ำใจของพนักงานน้อยไปค่ะ ควรจะรีบร้อนหาน้ำหรืออะไรมาดูแลลูกค้า ยังไงก็ปัดความรับผิดชอบไม่ได้ เพราะเรื่องเกิดในสถานที่ครอบครองของคุณ
comment6-3:เท่าที่อ่านเป็นปัยหาที่การจัดการเอาจริง ๆ ถ้าพนักงานกระตือรือร้นข่วยเหลือลุกค้าพาไปล้างน้ำ พ่าไปโรงพยาบาล ก็คงไม่มีกระทุ้ว่าอาจจะเป็นกระทุ้ชมแทน
comment7:จขกท.  พลาดไป   ไม่งั้นกระทู้นี้จะดูดีมากๆ

...ท่านไม่ควรตั้งชื่อกระทู้แบบนี้เลยจริงๆ..

เนื้อความทีท่านเล่ามา  น่าสนใจ  เป็นระบบ  หลักฐานประกอบพร้อม...ถือว่าเยี่ยมมากๆในเนื้อหา

ถึงแม้จะมีใครมาทำสารเคมีหก  ก็ตาม   ทางเจ้าของสถานที่ต้องดูแลให้ลูกค้าพร้อมใช้งานเสมอ  

การตามหาตัวผู้ทำสารเคมีหกให้เจอ   ก็  แค่หลักฐานในชั้นศาลว่า  ทางผู้ประกอบการไม่ได้มีเจตนา  แต่  ก็ไม่ได้ใช้ความระมัดระวังตามสมควรและไม่ได้ใส่ใจกับปัญหาที่เกิดขึ้นตามที่ควรจะเป็น    ..  สรุปว่าใช้ต่อสู้ได้ว่าเป็นความผิดแค่ฐานประมาทเลินเล่อ   
ส่วนผู้ที่ทำสารเคมีหกก็ต้องผิดเช่นกัน

แต่ความผิดทางกฏหมาย  ขึ้นกับผลทางนิติเวชและความเห็นแพทย์  ถ้าแผลหายใช้เวลาเกิน20วันด้วยความทุกขเวทนาก็ถือว่าทำให้ผู้อื่นได้รับอันตรายสาหัส  หรือ  มีแผลเป็นเสียโฉมติดตัวชัดเจน(อันนี้คงไม่เข้าข่ายเพราะต้องเป็นที่หน้า)
ดังนั้นความผิดทางอาญาคงไม่หนักหนา   ส่วนทางแพ่งแล้วแต่จะฟ้อง

ที่สำคัญคือ   อาจเป็นตราบาปทางสังคมเพราะ พนง.และผู้จัดการ  ไม่บริหารปัญหาที่เกิดขึ้นได้อย่างเหมาะสมตั้งแต่แรก
comment8:รอดูว่าเป็นสารเคมีอะไร  ใครมาสะเพร่าทิ้งไว้  แล้วค่อยตัดสิน กันนะครับ ว่าใครควรรับผิดชอบ
comment9:เหตุเกิดในร้าน อย่างน้อย ร้านก็น่าจะรับผิดชอบอะไรบ้าง เป็นน้ำใจต่อลูกค้าที่มาใช้บริการ เช่น ค่ารักษาพยาบาลเบื้องต้น
ถึงเเม้อาจจะไม่ใช่ความผิดของร้านโดยตรงก็ตาม มันก็เเสดงให้เห็นถึงการใส่ใจลูกค้า

เเต่อย่างไรก็อยากให้จขกท ใจเย็นนิดนึง
comment10:อยากรู้ว่าสารเคมีอะไร ไม่น่ายาก

ดูจากบิล ในไฟล์ของห้างครับ ว่าลูกค้ารายก่อนหน้า จขกท. ซื้ออะไรไปบ้าง

อาจจะเป็นพวกน้ำยาลอกสี
comment11:มันน่าจะเป็นการลอบสังหาร (ตัวเอง)
comment12:นี้ชื่อจริงๆเหรอเนี่ย
comment13:ถ้าจั่วหัวตรงไปตรงมา จะดีกว่านี้เยอะ
comment14:เวิ่นเว้อเกิน
comment14-1:จริง!!!!
comment15:-_-"   เข้ามานึกว่าเด็กโดนสารเคมีจริง ๆ  จั่วหัวซะเหมือนพวกข่าวที่เด้งมาตามเฟสบุ๊ค
comment16:ข้องใจตรงสถานที่เก็บสารเคมี แต่ไม่มีฝักบัวฉุกเฉิน
comment16-1:น่าคิด  แค่นำ้ยาลอกสี แสบๆคันๆ ถ้าขึ้นห้างต้องมีอ่างล้างตาฉุกเฉิน ด้วยไม่ใช่เหรอ ถ้าไม่มีก็ ผิดกฎหมายนี่หว่า เปิดขายกันมาได้ไงตั้งนาน
comment16-2:งงจัง ขนาดห้าง Retail ที่ไม่น่ามีสารเคมีร้ายแรงยังมีฝักบัวเลยครับ
comment16-3:อาจจะมีอยู่ในพื้นที่ store เก็บของ ที่ไม่ใช่ส่วนของลูกค้า
comment17:555
comment18:>>>>  +++อุทาหรณ์เตือนใจ!!! อย่าพาเด็กเล็กไป บุญ"ชั่วคราว" ค้าวัสดุ อาจโดนสารเคมีได้รับบาดเจ็บ    <<<<

อย่าเพิ่งไปรุมประนามจขกท.เลยครับ   ผมขึ้นไปอ่านหัวกระทู้อีกที  ผมกลับคิดว่าสิ่งที่เค้าเจอมาทำให้เค้าฉุกคิดขึ้นมาว่าแล้วถ้าเป็นลูกหลานเค้ามานั่งทับล่ะ?  แผลจะเหวอะขนาดไหน   อะไรประมาณนี้  เค้าเลยรีบมาเตือน+ประจานความสะเพร่าของร้านค้าแห่งนี้  ซึ่งขนาดตูดผู้ใหญ่ยังโดนกัดขนาดนั้น แล้วเด็กเล็กๆเนื้อเยื่ออ่อนๆจะถูกกัดขนาดไหน (รูปประกอบจากเน็ต)[Spoil] คลิกเพื่อดูข้อความที่ซ่อนไว้
comment18-1:เห็นด้วยครับ   เป็นไปได้   ตามนั้นครับ

มันก็เลยกลายเป็นหมิ่นเหม่ในการตีความ


เสียดายจริงๆ
comment18-2:เห็นด้วยครับ
comment18-3:ผมอ่านก็ตีความแบบคุณคห.18 นะครับ
คือจขกท.หมายถึงถ้าเด็กเล็กโดนจะหนักกว่าเขาโดนอีก  ประมาณนั้น
comment18-4:เห็นด้วยค่ะ  จขกท. ก็บอกแล้วว่าโชคดีที่ไม่พาลูกมา เพราะถ้าเด็กนั่งทับ คงอาการหนักกว่านี้ค่ะ
comment18-5:เห็นด้วยกับคห.นี้ค่ะ จขกท.น่าจะสื่อความหมายแบบนั้น
comment18-6:คือก็ใช่ครับ ถ้าเด็กโดนหนักกว่านี้ แต่ถ้าว่ากันจริงๆ ไม่ว่าเหตุการณ์อะไรเกี่ยวกับด้านความปลอดภัยมันคอมม่อนเซ็นอยู่แล้วว่าถ้าเด็กเล็กโดนมันก็หนักกว่าผู้ใหญ่โดนทั้งนั้นไม่ควรจะต้องลากเด็กมาเกี่ยวข้อง ถ้ามันไม่เกี่ยวกับเด็กแต่ต้น ถ้าตรรกะแบบนี้ถูกต้อง ต่อไปทุกกระทู้ไม่ต้องจั่วหัวหรือครับว่าอย่าพาเด็กเล็กมา

ปล. โดยปรกติแล้ว ผมคิดว่าก็น่าจะคิดกันได้ว่าไม่ควรนำเด็กเล็กเข้าร้านขายอุปกรณ์ก่อสร้างที่เต็มไปด้วยสารเคมี สารระเหย ฝุ่นหินกระเบื้อง ของมีคม มันไม่ใช่ที่ของเด็กเล็กอยู่แล้ว ขนาดเด็กโตผมยังไม่อยากเอาเข้าเลยครับ
comment18-7:ไม่เกี่ยวเลยครับ ถ้ามันอันตราย มันก็เป็นสามัญสำนึกของผู้ใหญ่อยู่แล้วที่จะไม่พาเด็กเล็กเข้าไปเสี่ยง ไม่จำเป็นต้องมาอ้างเด็กเพื่อเรียกแขกเลย
comment18-8:เห็นด้วยค่ะ เราอ่านเราก็เข้าใจว่าจขกท.เค้าห่วงลูกมาก ว่าโชคดีที่วันนั้นลูกเค้าไม่ได้ไปด้วย ไม่งั้นเค้าคงจะยกเก้าอี้ให้ลูกนั่งแทน แล้วมันจะเกิดอะไรขึ้น เพราะผิวของเด็กเล็กบางกว่าผญ.ซะอีก และอีกทั้งเวลาลูกเจ็บ พ่อแม่เจ็บกว่าหลายเท่า....

ก็ไม่เข้าใจทำไมคนอื่นต้องกล่าวหาว่าจงใจตั้งชื่อกระทู้เพื่อเรียกเรตติ้ง
comment19:ใจเย็นๆค่ะ จขกท.กำลังโกรธ เพราะพนง. ร้าน ไม่แสดงน้ำใจ ความกระตือรือร้นที่จะเข้ามาช่วยแก้ปัญหา เป็นใครๆก็คงโกรธ 
เจ้าของกิจการถ้าเข้ามาอ่านแล้ว กรุณาไต่ถามแสดงน้ำใจบ้าง หรือถ้าพบว่าเหตุเกิดที่ร้านจริง ก็ควรแสดงความรับผิดชอบ ระมัดระวังไม่ให้เกิดเหตุขึ้นได้อีก เพื่อความปลอดภัยไม่ควรพาเด็กเล็กไปร้านวัสดุก่อสร้างค่ะ ร้านที่ไหนก็เหมือนกัน
comment20:ต่อให้เป็นความผิดของลูกค้าคนก่อนหน้าจขกท.ทางร้านก็ควรแสดงความรับผิดชอบบ้างนะ ใส่ใจ พาภรรยาไปดูกล้องวงจรปิด รีบตรวจดูสาเหตุว่ามันคือสารอะไร ไม่ใช่นิ่งมาถามๆแล้วหายไปแบบนี้ จขกท.เดือดก็ไม่แปลก
comment21:ฟ้องสิคะ รออะไร
comment22:เฮ้อ กระทู้เรียกแขก 
หวังว่าจะให้คนโจมตี ร้านค้า
เหตุการณ์เกิดขึ้นกับตัวเองแล้วลากเด็กไปด้วยทำไม
เข้าข่ายหลอกลวง หลงให้เชื่อ คลาดเคลื่อนจากความจริง

แต่เห็นด้วย กับการเรียกร้อง ให้ทางร้านค้ารับผิดชอบ
แต่สุดท้าย ผลที่ได้กลับมา ก็ไม่ได้กระทบกับร้านค้าเท่าไหรหรอก ถึงแม้ร้านค้าจะผิดจริง ก็ชดเชยให้ไม่เท่าไร ไม่กระทบถึงการดำเนินการของเขาหรอก

แต่ก็ยังดีที่ไม่ได้ทำอะไรเลย
comment23:ผู้ประกอบการไม่มีเจตนา
แต่ผู้จัดการสาขา หรือคนที่ดูแลควรให้ความช่วยเหลือจขกท.มากกว่านี้
มันแสดงถึงความไม่ฉลาดในการแก้ปัญหาเฉพาะหน้าจนเป็นเรื่องเป็นราวขึ้นมา
comment24:น่าเห็นใจค่ะ ต้องเรียกร้องให้ร้านรับผิดชอบค่ะ
แต่พาดหัวกระทู้ค่อนข้าง mislead ไปหน่อยค่ะ เข้ามาอ่านแล้วงง ปนหงุดหงิดคล้ายโดนล่อลวง
comment25:เดี๋ยวนะ...จขกท.ตั้งสติ  เรื่องนี้ถ้ามีสติจะดูดีกว่าโวยตีประเด็นเป็นมนุษย์ลุงนะคะ   

ข้อแรกคือใบรับรองแพทย์เอามาโชว์เลยมันจะมีเวลาระบุการเข้ารับการรักษา

ข้อสองคือกล้องวงจรปิด ตรงนั้นเป็นหน้าร้านมีกล้องอยู่แล้วเอาใบแจ้งความไปขอจกล้องวันนั้นมาทั้งวันเลยค่ะ จะได้ดูคามำสาร้คมีหกว่าเป็นใคร


ข้อสามใบเมร็จซื้อของควรแสดงเพื่อเป็นหลักฐานว่าซื้อที่นี่จริง   ไม่จำเป็นต้องกระแนะกระแหนว่าบุญชั่วคราวพลาดแล้วที่ไม่ได้เงืนคุณ  (มันดูเวิ่นเว้อนอกประเด็น)

และข้อสี่  คุณอาจจะใจเสียที่เกือบพาลูกมาเจ็บตัวเลยเอามาเป็นประเด็น  แต่ถ้าคุณโยงไปทึ่ลูกก็แปลว่าคุณเจ็บไม่เป็นอะไร้ท่าลูกเจ็บ  ซึ่งจะใครเจ็บก็ไม่สมควรเกิดเหตุนี้ขึ้นนะคะ   

เป็นกำลังใจมห้จขกท.กลับไปรวบรวมหลักฐาน  เรียบเรียงข้อความให้ชัดเจนตรงไปตรงมาค่ะ
comment25-1:ตามโพสต์ มีใบรับรองแพทย์  ใบแจ้งความ และสลิปจ่ายเงินตอนซื้อของ (และทำการยกเลิก)
comment25-2:เดี๋ยวนะ...  จขคห ตั้งสติก่อนโพสด้วย ทั้งหมดที่แนะนำมันอยู่บนหัวทู้แล้วค่ะทั้งใบรับรองแพทย์ ใบแจ้งความ และสลิป

[Spoil] คลิกเพื่อดูข้อความที่ซ่อนไว้นี่คุณยังไม่อ่านทั้งหมดใช่ไหมเนี่ย
comment25-3:ถามจริง ได้อ่านป่าว
comment25-4:อย่าลืม !!!!

ร้านห้างใหญ่โต ส่วนใหญ่วางกล้องเป็นล๊อคๆ ไม่ได้ยิบย่อย จุดตรงนั้นกล้องอาจส่องไปไม่ถึงครับ

หรือแค่จะดูว่า จขกท เดินเข้าร้านอย่างเดียว ว่ามาซื้อจริงอันนี้อยากดู ใช้กล้องรวมๆน่าจะได้อยู่ แต่ถ้าให้เห็นหมดใครทำอะไรคงยากเหมือนกัน
comment26:เชียร์ให้ชนะ แต่ที่นี่เมืองไทย [Spoil] คลิกเพื่อดูข้อความที่ซ่อนไว้เงินมากกว่าใหญ่เสมอ
comment27:ปกติร้านใหญ่พวกนี้มีทำประกันความรับผิดชอบต่อบุคคลอยู่แล้วนี่นา ยังไงก็ขอให้ไม่เป็นอะไรมากนะครับ
comment28:ดูจากรูปเป็นโซนขายสี สารกัดกร่อนเยอะนะคะ จำพวกกรดกำมะถันรึป่าว ถ้ากางเกงทะลุเป็นรอยไหม้  แล้วเป็นรอยดำที่ผิว  กรดพวกนี้ยิ่งล้างน้ำยิ่งแสบนะคะ เพราะดูดความชื้นได้ดีมาก  ให้ใช้ทิชชู่แห้ง หรือผ้าแห้งเช็ดออกให้มากที่สุด แล้วค่อยๆใช้น้ำเช็ดออก  เราเคยเตะโดนท่อกรดพุ่งใส่ขาเต็มๆ  กางเกงยีนส์ไหม้เป็นโพรงเลย  นอนโรงพยาบาล2 เดือน
comment29:หายไปแล้ว มาตอบด้วย
comment30:เราก็เป็นคนนึงที่ชอบไปซื้อกระเบื้องที่สาขานี้ค่ะ ไปใช้บริการมา 3-4 ครั้ง โดยรวมไม่เจอเรื่องแย่ๆ เลยค่ะ
แต่เหตุการณ์นี้ มันคงเป็นเรื่องของอุบัติเหตุมากกว่า ไม่มีใครตั้งใจให้เกิด แต่การแสดงออกถึงความรับผิดชอบ
และการใส่ใจต่ออาการบาดเจ็บของลูกค้า ทางร้านก็ทำได้ไม่เป็นที่ประทับใจแก่เจ้าของกระทู้เท่าที่ควร

ขอสนับสนุนให้เจ้าของกระทู้ทำตามความเห็นที่ 25 ค่ะ จะได้เคลียร์กันไปเลย
และขอให้หายจากอาการบาดเจ็บโดยเร็วนะคะ
comment31:อยากรู้ครับว่าสารอะไรที่กัดได้ถึงขนาดนี้น่ะ
โซดาไฟรึเปล่า
comment32:ไม่กรดก็ด่างเพราะมีฤทธิ์กัดกร่อน
comment33:
comment34:ถ้าหาห้องน้ำที่มีสายฉีดชำระไม่ได้ พนักงานก็น่าจะอำนวยความสะดวก พาไปตรงที่มีน้ำให้ใช้ชำระล้างสักหน่อยนะ
หรือถ้าพึ่งพนักงานไม่ได้ ขอไปที่ที่ลับตาคน เอาน้ำดื่มบรรจุขวดราดให้เจือจางก็ได้
comment35:ผมเคยเจอความไม่ได้เรื่องของที่นี่มา 2 รอบ ส่งของผิด ก็ไม่รับผิดชอบ  
ขายผมอีกอย่าง ของมาส่งอีกอย่าง ไม่รับผิดชอบ
ผมคืนของ ไม่เอาทั้ง 2 กรณี แล้วให้ร้านคืนเงินให้ 
แต่ต้องให้มีการโวยถึงจะได้เงินคืน (เป็นหมื่นเลยนะครับ ไม่ใช่ไม่กี่พันบาท)

จากนั้นผมก็ไม่อุดหนุนที่นี่อีกเลย  เข็ดครับ
comment36:หลังเกิดเหตุมีการเจรจากับบุญถาฯแล้วหรือเปล่าครับ จขกท.เรียกค่าเสียหายไปแล้วรึเปล่า บุญถาฯไม่ตกลงเลยมาตั้งกระทู้ 

แม้แต่ค่ารักษาพยาบาลบุญถาฯก็ไม่คิดจะช่วยเหรอครับ

ขออภัยนะครับที่ถามอยางนี้ เพราะดูจากการเล่าและชี้นำ กระทู้นี้มีมากกว่าจะเอามาเล่าเพื่ออุทาหรณ์ครับ
comment37:เอาจริงๆ ถ้าเราไม่เจอสายชำระ เราก็จะถอดกางเกง นั่งแช่ในชักโครกกดซ้ำๆย้ำๆค่ะ
แต่ประเด็นจริงๆ ก็คงเรื่องความใส่ใจของพนักงานแหละ
comment37-1:ตูดลงไปถึงน้ำเหรอครับ ???  ฮ่าๆ
comment37-2:ตูดเปียก ซับให้แห้งได้ ตูดเป็นแผล งานใหญ่กว่าอีกนะคะ
เห็นในภาพ ขนาดใส่กางเกงยีนส์ยังไม่รอด
comment37-3:มือไงครับ วักน้ำขึ้นมา ก้นใครมันก็ไม่ถึงทั้งนั้นแหละ
นาทีนั้นไม่ใช่นาทีรักสะอาดแล้วครับ
comment38:อุบัติเหตุอะไรๆก็เกิดขึ้นได้ แต่ความรับผิดชอบ ไม่เคยเกิดตามมาทันที เหมือนอุบัติเหตุเลย เกือบทุกเคส ปทนคปอรกปหล
comment39:ขายของอย่างนี้ไม่มีการอบรมพนักงานเรื่องการจัดการกับกรณีแบบนี้เลยเหรอ?
ขนาดที่ทำงาน(เก่า) ผมใช้ของที่อ่อนกว่านี้ยังต้องติดตั้งที่ล้างตา กับต้องฝึกการจัดการ-ปฐมพยาบาล 
แถมยังต้องมี MSDS ของสารเคมีทุกชนิดที่ใช้ด้วย
comment40:แค่คิด ก็ไม่ควรจะพาเด็กไป ร้านขายวัสดุแบบนี้ ตั้งแต่แรกแล้ว 
เพราะไม่ใช่แดนเนรมิต
comment40-1:แดนเนรมิตปิดกิจการไปตั้งนานแล้วค่ะ
เป็นดรีมเวิลด์ หรือ สวนสยาม ดีกว่าค่ะ
comment41:ไม่เห็นรู้สึกว่าจะมีปัญหากับหัวกระทู้ตรงไหน...???? ในตอนแรกก็เข้าใจว่า เด็กโดน แต่สุดท้ายไม่ใช่ แต่ก็ไม่ได้ซีเรียสอะไร เราให้ความสำคัญในเนื้อหาดีกว่าไหม...ฮืมมม

พออ่านเนื้อหาแล้วหัวกระทู้มันเข้าใจง่ายมากเลยนะ

ส่วน จขกท. ก็ลุยยยยเลยฮะ ฟู้ๆ
comment42:จะลุกจะนั่ง ไม่เคยตรวจสอบเก้าอี้เหรอครับ ว่ามีอะไรผิดปกติหรือเปล่า

ถ้ามีน้ำหก ก็เช็ดก่อนนั่ง จะนั่งให้กางเกงเปียกทำไม

พอดีในกรณีนี้เป็นสารเคมี ซึ่งใครทำหกไว้ก็ไม่รู้

พนักงานเค้าก็ไม่ได้แกล้ง และเค้าก็ไม่ได้มีหน้าที่ต้องเอาผ้ามาเช็ดก่อนลูกค้าจะนั่งทุกครั้ง

อย่างนี้ไม่ต้องบุญถาวรหรอกครับ แค่ไปร้านเครื่องเขียนเล็กๆก็อาจนั่งทับหมุดก็ได้
comment42-1:อย่างไรก็ตาม ร้านควรจะแสดงความห่วงใยลูกค้าบ้างนะคะเพราะเหตุเกิดในร้านตัวเอง นี่ลูกค้าต้องดิ้นรนหาที่ล้างตัวเอง ไม่มีอะไรเลยอย่างน้อยเอื้อเฟื้อน้ำขวดให้ลูกค้าล้างก็ยังดี
comment43:เราไม่รู้ว่าสารเคมีที่ว่ามันมีสีหรือไม่ ถ้ามันใสๆบางทีเราก็ไม่ทันสังเกตหรอก บางคนยังเคยนั่งทับเก้าอี้ที่เปียกน้ำเลย /ไม่ทราบว่าเป็นเพราะร้านทำหกเองหรือลูกค้าคนก่อนหน้า แต่เราว่าพนง.ควรกระตือรือร้นที่จะช่วยสักหน่อย คนเจ็บอยู่ตรงหน้า อย่างน้อยมันก็น่าจะทำให้ลูกค้ารู้สึกดีกว่านี้นะ ร้านผิดหรือไม่ผิดก็ค่อยมาว่ากันทีหลังก็ได้
comment44:รอติดตามตอนต่อไปอยู่นะคะ
comment45:เตือนด้วยความหวังดี ระวังเจอบุญชั่วคราว เขาฟ้องนะครับ เพราะฟังจากที่คุณเล่าแล้ว มันไม่ใช่ความผิดของเขาเลย
comment45-1:ห้ะ!!ไม่ใช่ความผิดของร้าน แต่มันเกิดเหตุการณ์ในร้านนั้นนะ และจากที่อ่าน ดูท่าว่าถ้าร้านฟ้องกลับ จขกท.เขาก็คงพร้อมสู้อยู่นะ
ปล.กำลังทำบ้านด้วยช่วงนี้ วันก่อนไปเดินดูข้าวของที่นั่นอยู่เหมือนกัน
comment45-2:นี่ก็มึน ไม่ผิดตรงไหนครับ อย่างน้อย พนักงานก็ควรทำทองรู้ร้อนบ้าง พอพี่เค้าไปหาห้องน้ำ อะไรยังดี แต่ฟังจากที่เล่า ไม่รู้ร้อนรู้หนาวอะไรเลย มึนมาก เค้าถามหาห้องน้ำ ..... ไปไม่เจอ พนักงานนั้งรอ ..... พอเค้ามาบอกให้ไปอีกที่ คือ พนักงานมันสบายใจไปไหม เหมือนประมาณว่า ไม่รู้ ไม่เกี่ยวกะช้าน ประมาณนั่น
comment46:ในเมื่อเด็กเล็กไม่ได้โดนสารเคมี   แล้วเขียนไว้ในหัวกระทู้ไว้ว่า อุทาหรณ์เตือนใจ!!! อย่าพาเด็กเล็กไป .... ทำไมละคะ
ในเรื่อง มีเด็กเกี่ยวข้องตรงไหนหรือเปล่า  เช่น เด็กวิ่งเล่น ชน จขกท ล้มไปนั่งทับสารเคมี
เอางี้ ในเรื่อง เด็กทำอะไรคะ?
คุณตั้งกระทู้แบบนี้ใครๆก็นึกว่าเกิดอะไรขึ้นกับเด็ก
comment47:เอาเด็กขึ้นหัวกระทู้ทั้งๆที่เขาไม่โดน

จขกท พยายามจะสืออะไรครับ หัวกระทู้เรื่องนึงแต่เนื้อหาอีกเรื่องนึง

ไม่ต่างอะไรไปจากคลิกเบตเรียกคนอ่านเลยนะครับ
comment48:ประเด็นหัวกระทู้มันกระจิดริ๊ดมากเลยนะ โฟกัสกันอยู่ไ่ด้

แล้วห้างแบบนี้ สารเคมีเยอะอยู่แล้ว ดันไม่มีที่ล้างน้ำฉุกเฉิน
แบบห้างประมาทมั้ย? ที่ไม่อะไรมารองรับอุบัติเหตุ 
ไม่มีการปฐมพยาบาลลูกค้า
comment49:ผมยิ่งอ่านไม่เกินแปดบรรทัด เลยเข้าใจว่าเด็กหรือลูก จขกท. โดนเข้าแล้ว

กำลังจะดูภาพใหญ่เลย
comment50:เอาเรื่องพนักงานด้วยได้ไหม
ทำไมนิ่งได้ขนาดนั้น
เอาใจช่วย จขกท.ค่ะ
comment51:อือม์... ยังไงก็ถือว่ายังโชคดี 
ที่ไม่เป็นอะไรมากกว่านี้

.
comment51-1:ชอบภาพประกอบ
comment52:เอาใจช่วยค่ะ
comment53:แต่สาขานี้ ก็จริงๆนะ เจอกับตัว ตอนช่วยงานรับเหมาที่บ้าน 

เจอมากับตัว 3 ครั้ง ผมไม่ไปอีกเลย สินค้าผมไม่ติ ติที่พนักงานไม่มีความตั้งใจจะขายของเลย เน้นๆที่ผมเจอก็ แผนกกระเบื้อง สุขภัณฑ์ 
โดยเฉพาะแผนกกระเบื้อง คือที่สุดของความแย่ ที่สุดจริงๆ
comment54:เรากลับอ่านแล้วรู้สึกฉุกคิดเพราะเราก็มีลูกเล็ก
และชอบพาลูกไปร้านแนวนี้ด้วย (สาขานี้ก็เคยพาลูกเล็กไป)
รู้สึกกลัวบวกตกใจ เพราะดูจากกางเกงและแผลแล้วน่ากลัวจริงๆ
รอติดตามผลนะคะ
comment55:กำลังต่อเติมบ้าน แล้วชอบพาลูกไปด้วย
ขอบคุณที่มาเตือนครับ
comment56:เคยไปสาขานี้ พนักงานชายคนหนึ่งพูดจาข่มลูกค้าอยู่ได้ พูดเหมือนลูกค้าโง่ไม่รู้เรื่องอะไรเลย ส่วนพนักงานคิดตังค์หน้าไม่รับแขก เหมือนโมโหที่เราเอาเงินไปจ่าย 555 ตอนซื้อของเสร็จแบบไม่ประทับใจอย่างแรง

แต่ๆๆๆ ก่อนกลับบ้าน แฟนเราไปนั่งเก้าอี้หน้าอาคาร แล้วดันลืมวางกระเป๋าทิ้งไว้ (ในนั้นมีทั้งกระเป๋าตังค์ มือถือ กุญแจบ้าน กุญแจรถมอเตอร์ไซค์) ขับรถเกือบถึงบ้านแล้วเพิ่งนึกออก รีบหาเบอร์โทรไปถาม เค้าบอกให้กลับไปเอาได้เลย มีคนเก็บไว้ให้ เราก็รีบกลับไป สรุปว่าน้องรปภ.เป็นคนเก็บไว้ให้ โชคดีมากๆ อย่างน้อยพนักงานก็ไม่ได้แย่ไปทุกคน
comment57:รอตามค่ะ อยากทราบว่าเป็นสารเคมีอะไร ทำไมถึงได้แรงขนาดนั้น และทำไมถึงได้มาอยู่บนเก้าอี้แบบนั้น
comment57-1:ถ้าเป็นพวกสารกัดกร่อน ที่ร้านก่อสร้างมี มันร้ายแรงหมดแหละครับ เช่นน้ำยากัดสี โซดาไฟ เข้มข้น น้ำกรด แต่พวกของแบบนี้ มันจะกัดแค่นั่นแหละครับ ไม่กัดเจาะลึกเข้าไปข้างใน มันจะทำอันตรายแค่เฉพาะผิวหนัง มากน้อยแล้วแต่ แต่ไม่ตาย จากประสบการ ให้เอานิ้วจิ้มทิ้งไว้ทั้งวันก็ได้ แต่มันจะกัดเท่าเดิม คือในช่วงแรก พอผ่านไปนานๆ มันจะแทบไม่เกิดอะไร
comment58:ซื้อของที่นี่ครั้งแรกที่เปิดร้าน สาขาทางเหนือ

เจอพนักงานกวนตรีน หลอกให้ซื้อของให้ครบ 5000 ทั้งที่ยอดขาดไป ไม่ถึง 100
ถ้าไม่ถึงไม่ส่งให้ฟรี (ของที่ซื้อเป็นกระเบื้องปูพื้น) เอากลับเองไม่ไหว

ไอ้เราก็ยอมเดินไปซื้อ ของอย่างอื่นเพื่อให้ได้ยอดครบ 5000

ตอนหลังมาดูหลังใบเสร็จ เงื่อนไขการส่ง แค 2000 หรือ 3000 ก็ ส่งฟรีแล้ว
ตอนแรกกะจะร้องเรียน แต่ขี้เกียจ เสียเวลา
comment59:เชียร์ จขกท. ครับ ผู้ประกอบการในประเทศเราไร้จรรยาบรรณหลายรายครับ
comment60:"ผมตีความว่า "บุญชั่วคราว" คงอยากได้รับประสบการณ์ "ถึงที่สุด" ในทางกฏหมายไปพร้อม ๆ กับผม "
ชอบตรงนี้
comment61:ผมมองแบบนี้ครับ
-ถ้าจะไปที่ๆขายอุปกรณ์ก่อสร้าง. โดยปกติก็ไม่มีใครพาเด็กไปหรอกครับ ไม่ใช่ห้าง อันตรายเกิดได้เสมอ
-ส่วนที่คุณนั่งทับ. ผมเชื่อว่าพนักงานยังไม่ทราบเลยว่าอะไร และมันหกตอนไหน. ถ้าคุณไม่แสดงอาการ จนกลับพนักงานก็ไม่ทราบครับ. //คุณควรให้เค้าเปิดกล้องดูว่าใครทำอะไรหก และหกเมื่อไหร่. ครับ ถ้าไม่มีหลักฐานว่าอะไรหก.บาดแผลอยู่ในกางเกง มันบากจะพิสูจน์

ส่วนตัวเชื่อว่าโดยจริง แต่ ควรหาหลักฐานชัดเจน จะดีกว่า. ไม่งั้น ไม่มัน้ำหนักครับ
comment62:เข้าใจที่ จขกท. เขียนนะ 
คือประเด็นแรก ลค. เกิดปัญหา พนักงานกลับไม่รู้ร้อน ทำไม่รู้ไม่ชี้ บอกส่งผ่านๆ ทั้งที่ จขกท. บอกว่าเกิดอาการดังกล่าวแล้ว ต้องการเข้าห้องน้ำ ที่มีสายฉีดน้ำ พนักงาน ยังชี้ไปชั้นโน้นชั้นนี้ ราวกับว่า เรื่องของคุณ จัดการเองสิค่ะ ทั้งที่พนักงานควรจะพาวิ่งไปห้องน้ำพนักงานแล้ว

เอาประเด็นเดียวเลย ส่วนเรื่องพาดหัว น่าจะเขียนตรงไปตรงมาหน่อย ส่วนเรื่องการบริการที่นี้เหมือนว่าจะดี แต่ต้องปรับปรุงเรื่องปฏิสัมพันธ์ และการจัดการแบบมืออาชีพให้มากขึ้น เคยไปสั่งของแล้วนัดไม่เป็นนัด พอถึงนัด บอกว่าของไม่มาส่ง นึกว่าเล่นขายของอยู่มั่ง

ก็ขอให้ จขกท. หายดีเร็วๆ ครับ
comment62-1:ใช่ครับ ผมอ่านแล้ว เกลียดพนักงานมาก ทำงานบริการ แต่ทำเหมือน โลกนี้ อายายเหยอ ไม่เกี่ยวกะช้าน ช้านทำงาน ช้านตั้งใจทำงาน เรื่องเรื่องไม่เกี่ยวกะช้านเลย ตายก็เรื่องของคุณ ประมาณนั่นเลย
comment63:ร้านนี้เขาดังจริงๆนะเนี้ย วันก่อนเห็นโพสต์นึงเกี่ยวกับซื้อของ แล้วของไม่มีของให้ลูกค้า แถมมาให้ลูกค้าเลือกแบบอื่นแทนอีก 
นี้ยังมีเรื่องของเจ้าของกระทู้อีก กำลังว่าจะไปดูของหน่อย รีบยูเทิร์นดีกว่า
ขอบคุณสำหรับการแชร์นะครับ และเป็นกำลังใจให้นะครับ
comment64:เคยซื้อของที่นี่ในราคาหลักหมื่น และส่งมาผิดเช่นกัน (ของเราคือที่ พัทยา)
ที่สำคัญต้องให้โวยวาย ถึงจะส่งของที่ถูกต้องมาให้ใหม่ และได้ไม่ครบด้วย (บางชิ้นเป็นแบบอื่นที่ไม่ได้สั่ง)

ผู้ประกอบการ ควรเข้ามาดูแลและบริหารงานลูกน้องของคุณได้แล้วล่ะ ไร้ซึ่งความรับผิดชอบมาก บอกเลย
comment65:+++อุทาหรณ์เตือนใจ!!! อย่าพาเด็กเล็กไป บุญ"ชั่วคราว" ค้าวัสดุ อาจโดนสารเคมีได้รับบาดเจ็บ เจ้าของกิจการไม่รับผิดชอบ -----

หัวกระทู้เป็นสิ่งที่เตือนในเรื่องที่ จขกท. สื่อความหมายออกมา 
เราไม่เข้าใจ คนที่ต่อว่าในเรื่อง ตั้งกระทู้เหมือนเด็กโดนสารเคมี เพราะเราอ่านยังไงก็เข้าใจว่า ไม่ใช่เด็กที่โดนสาร แต่ให้ระวังไม่ควรพาเด็กไป เพราะอาจโดนสารเคมี

ปล. เป็นเรื่องที่ไร้สาระสำหรับเรา กับคนที่วิจารณ์เรื่องหัวกระทู้ โดยไม่มองถึงประเด็นความสำคัญที่ จขกท.พยายามจะสื่อ
comment65-1:นั้นสิครับ อีกอย่าไม่เป็นกับตัวไม่รู้หรอก
comment66:หลาย ๆ คนก็แค่จะสื่อว่า ควรตั้งหัวกระทู้ให้ตรงไปตรงมาแต่นั้น 
ลากเด็กมาเป็นตัวประกัน หัวกระทู้ดูไม่ซื่อตรง มันสื่อถึงความคิดของผู้ตั้งไปได้หลายอย่าง
comment67:ถ้าผมเป็นเจ้าของห้าง ผมคงปลดพนักงานที่เกี่ยวข้องออกให้หมด ทำงานบริการก็ไม่มีใจบริการเลย ใช่หรือไม่ใช่ เมื่อเรื่องมันเกินในสถานที่ของคุณก็น่าจะแสดงน้ำใจหาน้ำ หายา มาช่วยทำแผลเบื้องต้น แสดงให้เห็นถึงการรับผิดชอบ หรือช่วยเหลือ ส่วนหลังจากนั้นก็ค่อยมาพูดคุยกัน เป็นหน้าที่ของระดับหัวงานส่วน หรือผู้จัดการสาขาแล้ว แต่นี้ ตีมืน เหมือนโดนมดกัด
comment68:เข้าใจคนมีลูกบ้าง
comment69:คือเข้าใจครับ ว่าเจออุบัติเหตุ  แต่ จขกท. ครับ ในฐานะที่ทำงานด้านการค้าขาย เกี่ยวกับวัสดุ เครื่องมือช่างแล้วนะครับ  ห้างขายอุปกรณ์ ก่อสร้าง อะไรเทือกนี้  มันไม่ใช่สถานที่ๆจะเข้าไปแล้วผ่อนคลาย ทำตัวตามสบายได้ครับ  มันมีการทำงานอันตราย เคลื่อนย้ายสินค้า ด้วยรถโฟล์คลิฟท์  การจัดวัสดุอุปกรณ์  ที่มีของแหลมคม มากมาย ของหนักจำนวนมาก  ของแตกหักได้ จำนวนมาก  การจะพาเด็กไปด้วยโดยไม่ดูแลใกล้ชิด ไม่วิ่งไปชนนั่นนี่ ให้ขวดสารเคมีแตก

ผมเคยเจอเด็ก ลากมีดพร้ามาเชเต้ ออกมาจากชั้นวาง วิ่งไล่กัน จนพนักงานแตกตื่น กันทั้งห้าง พ่อแม่ออกมาด่าพนักงานไม่ดูแลลูกค้า  จริงๆแล้วพนักงานเขาก็มีความเครียดครับ  งานขายวัสดุก่อสร้าง  สินค้าแต่ล่ะชิ้น มันไม่ได้เบา และตกแตกเสียหายง่าย  ดังนั้นโปรดลองเอาใจเขามาใส่ใจเราด้วยครับ หลายครั้งพ่อแม่ก็พาเด็กเข้าไปปล่อยวิ่งเล่นกัน โหวกเหวกโวยวาย แล้วตัวเองก็เดินเลือกของอย่างชิวๆ

สิ่งที่ จขกท.โดน อาจเป็น กาวร้อน ซึ่งเมื่อเจอเข้ากับกางเกงจขกท. มันจะร้อนจนไหม้ผิวหนังได้  โดยเฉพาะกางเกงที่เป็นเส้นใยสังเคราะห์
comment69-1:กาวร้อนมันจะเป็นคราบขาวๆครับ แล้วถ้าโดนเสื้อผ้าที่เราใส่อยู่ มันจะกัดเนื้อผ้า แล้วความที่เป็นกาว มันจะเอาเนื้อเราติดกับเสื้อผ้าด้วย เคย จขกท. จะไม่แค่แสบร้อนหรอกครับ กาวร้อน อำนาจตอนมันผสม กับเนื้อผ้าแล้วละลาย แล้วติดกับเนื้อเรา จขกท.อยู่ไม่ได้แน่ ต้องถอดกางเกงเลยแหละ หนักกว่านี้แน่ ถ้าโดนเยอะ อย่างในรูป ผมเคยโดน หยดใส่สเลค ตอนใส่อยู่ครับ แต่ ไม่กี่หยด แทบชัก ต้องฝืนดึงกางเกง ออกจากเนื้อ เพราะแปปเดียวมันติดแน่น ไม่ใช่หรอกครับ น่าจะเป็น น้ำยาลอกสี หรือ กรด ด่างเข้มข้นมากกว่า พี่คงจะ หนักไปทางขายของหนัก หรือ อุปกรณ์ มากกว่านะครับ
comment70:เป็นเรื่องเตือนใจดีนะ แต่วิดีโอนั่นคือ ??? ทำเพื่อ ???
เห็นใจนะคะ
comment71:เห่อๆๆ เข้ามาดูเงียบๆ
comment72:+++อุทาหรณ์เตือนใจ!!! อย่าพาเด็กเล็กไป บุญ"ชั่วคราว" ค้าวัสดุ อาจโดนสารเคมีได้รับบาดเจ็บ เจ้าของกิจการไม่รับผิดชอบ -----

บางทีคนฉลาดเกินอ่านแล้วตีความผิดไป อ่านแล้วยังไม่เห็นตรงไหนบอกว่าเด็กโดนสารเคมี.....
comment73:ข้าวแกงที่อยู่ด้านหลังสาขานี้อร่อยดีนะ ถูกด้วย
comment74:ขอบคุณที่ให้ความสนใจติดตามและแบ่งปันเรื่องราวต่อครับ ไม่ว่าจะทาง pantip เอง เว็บ 
หรือ สื่อสังคมออนไลน์ อื่น ๆ 
ทุกท่านมีส่วนช่วยดูแล คุ้มครองให้สังคมของเราน่าอยู่ขึ้น ที่สำคัญ ปลอดภัยขึ้นจาการกระทำของคนหรือกลุ่มคนที่ขาดความรับผิดชอบที่ผมเชื่อว่าคงมีเพียงจำนวนน้อย 

- สารเคมีอันตราย มันมีหลายตัวเหลือเกินครับ เท่าที่ตามผลตรวจ ก็ยังไม่ได้รับสักที นับจากวันเกิดเหตุถึงวันนี้ ก็ล่วงเข้าเดือนที่ 2 แล้ว (ไม่รู้ว่าเป็นระยะเวลารอคอยตามปกติหรือเปล่า? ผมก็ไม่เคยมีประสบการณ์ คงต้องรบกวนผู้สันทัดกรณีเข้ามาให้ความรู้ด้วยครับ) 

แต่เท่าที่ถามข้อมูลจากผู้รู้ รวมทั้งดูจากปฏิกิริยาทางเคมีที่มีกับผิวหนังและเนื้อผ้าของกางเกง ผมค่อนข้างปักใจว่าเป็น "น้ำยาลอกสี" ซึ่งมีขายอยู่ดาษดื่นในร้านนั่นแหละครับ 
นึกเล่น ๆ อยู่เหมือนกันว่า ถ้ากลับไปท้าให้พนักงาน(โดยเฉพาะคนที่บอกว่า ไม่มีสารเคมีอันตรายในร้านเลยสักอย่างเดียว) เอานิ้วเขาเอง ลงไปจุ่มเล่นดูสักนาที อยากรู้เหมือนกันว่าหลังจุ่มไปแล้ว ยังจะยืนยันคำเดิมเปล่า?)
comment74-1:ตอบเรื่อง เด็กเล็ก ซะหน่อยสิครับ
comment74-2:จาก ความคิดเห็นที่ 78 ใช่ครับผมก็คิดว่า น้ำยาลอกสี ก็ลอกกาว ผมเคยสัมผัสกับตัว เพราะต้องใช้ ลอกตราข้างกระป๋อง วัสดุ แล้วติดยี่ห้อ ทาปุ๊บ กัดปั๊บ เวลาเอาแปรงทาๆ แล้วเศษ มันกระเด็นใส่ มันจะกัดทันที คันปวดแสบปวดร้อนมาก แต่ ไม่ต้องถึงนาทีหรอกครับ ของพวกนี้ มันจะทำงานแปป เดียว จุ่มทิ้งไว้ ไม่ทรมานเท่าโดนสดๆ ครับ งานเก่าผม ก็ทำเกี่ยวกับ กรด และด่าง สารเคมีในโรงงาน ส่วนมาก ผสมน้ำ แล้วเอาพวกเหล็ก ที่มีคราบสนิม ตะกรันลงไปแช่ .....แล้ว ตอนเอาออก ต้องเอามือล้วงๆ จุ่มและแช่แขนอยู่นานพอสมควร พอแสบๆ ก็จะล้างก่อน แล้วจุ่มลงไปใหม่ เผื่อหยิบอีกครับ เคยโดนหนักๆ ก็ด่างแบบเข็มข้น 100 % ระหว่างเทลงน้ำ มันกระเด็นใส่แขนสดๆ ระหว่างนั่น คุยกับ ผจก.โรงงานอยู่ เลยทำเหมือนไม่มีอะไรเกิดขึ้น พอแกไปก็ไปล้าง มันกัดเป็นรูเลยครับ จนตอนนี้ก็ยังเป็นแผลเป็น เคยโดนสารบางอย่าง เต็มกางเกง แล้วพอล้างน้ำ มันทำ ปฏิกิริยา จนกางเกงเปื่อยยุ่ย แต่ ขาไม่เป็นไรนะครับ อยากจะบอกว่า ตอนคุณโดน เพราะมันติดกางเกงครับ ถึงเป็นแบบนั่น แล้วหาน้ำนานเกินไป เลยกัด มันไม่ได้อันตราย น่ากลัวขนาดนั่น ถ้าล้างทัน ถ้าพนักงาน ใส่ใจมากกว่านี้ อย่างคนที่โดน น้ำกรดสาดหน้า ถ้าโดนปั้บ ล้างปุ้บ จะแทบไม่เป็นอะไรเลย จะสารมันยังไม่ทันกัดกร่อน ดูแล้ว......ถ้า มันติดที่เก้าอี้ นั้งไปตอนแรก จะยังไม่ทันกัดหรอกครับ
comment75:ไปกินกาแฟ พนักงานทำน้ำร้อนหก ลวกแขน

ไปร้านอาหาร นั่งเก้าอี้ เจอตะปูตำก้น เป็นแผล

ไปกินบุฟเฟต์ อาหารเป็นพิษ นอนโรงพยาบาล

ไปโรงแรม โดนฝ้าเพดานตกลงมาทับใส่ หัวถลอก

กระทู้พวกนี้มีมาบ่อยๆ กระทู้นี้ก็ไม่ต่างกันกับกระทู้เหล่านั้น เป็นเหตุการณ์ที่เกิดจากความประมาทของพนักงาน (หรือเปล่าก็ยังไม่รู้สำหรับกระทู้นี้) แต่ที่แน่ๆ คือไม่ได้เกิดจากการเจตนาทำร้ายลูกค้า

แต่สิ่งที่กระทู้นี้แตกต่างจากกระทู้อื่นก็คือเรื่องของการ Presentation คือมีการพาดหัวให้คนอ่านเข้าใจผิด มีการบรรยายอย่างละเอียดจนทำให้เรื่องเล็กดูเป็นเรื่องใหญ่ มีการตัดต่อเครื่องหมายการค้าของร้าน มีการทำวิดีโอลงยูทูป ทั้งหมดที่ทำไปก็เพื่อเป้าหมายให้คนเข้ามาอ่านกระทู้และโหวต

สมัยก่อนตอนผมเด็กๆ เคยโดนเตาย่างหมูปิ้งในตลาดลวกแขน เพราะแม่ค้าเขาวางเตาล้ำเข้ามาในทางคนเดิน คุณแม่ผมก็ไม่ได้อะไรกับแม่ค้าขายหมูปิ้ง เพราะมันเป็นอุบัติเหตุ ไม่ได้ทำโปสเตอร์ประจานถึงความประมาทของแม่ค้าแล้วไปแปะทั่วหมู่บ้าน (สมัยโน้นยังไม่มีเน็ต) แถมยังไปอุดหนุนต่ออีก

เวลาอ่านกระทู้แบบนี้ ผมก็เลยไม่ค่อยจะรู้สึก "อิน" เท่าไหร่ แต่ก็เข้าใจ ว่ายุคสมัยมันเปลี่ยนไปแล้ว

ถ้าเหตุการณ์นี้เกิดขึ้นในร้านขายวัสดุก่อสร้างเล็กๆ ข้างถนน จขกท.จะลงทุนลงแรงขนาดนี้ไหมครับ?
comment76:เราเห็นกระทู้ร้องเรียน แบบนี้เยอะมาในพันทิป
พอร้านค้า คู่กรณีติดต่อขอไกล่เกลี่ย จ่ายค่าเสียหายให้
เจ้าทุกข์ก็เงียบ ที่มาโพสๆๆว่าจะเรียกร้องดำเนินการทางกฏหมายให้ถึงที่สุด
ก็เลยพับโครงการไป        หวังว่าเคสนี้คงไม่เป็นแบบนั้นนะคะ
comment77:เคยใช้บริการร้านนี้  โครตโมโห นี่ถ้ามีฝ่ายโทรสอบถามบริการหลังการขายนะ จะจัดหนักให้เลย

ไม่แปลกใจเลย ทำไมโฮมโปรคนเต็ม  ร้านนี้คนโล่ง
comment78:ทำไมเค้าถึงกล้าตอบว่าไม่มีสารพวกนี้ อย่าบอกนะว่า ที่นั่น ไม่มีทินเนอร์ น้ำยาลอกกาว ชเล็ค และ โซดาไฟ ซึ่ง ผมมั่นใจว่ายังไงก็มี อาจจะมี คนมาซื้อ แล้วระหว่างรอบิล เอามาวาง หรือ มันชำรุด มันรั่ว ออกจากขวดบรรจุ แล้วถือไปถือมาแล้วให้ดูกัน พนักงานทำงานตามหน้าที่จริงๆ ทำมึนได้แย่มากๆ มีการโทษว่าติดมาจากที่อื่นได้ พนักงานไร้ความรับผิดชอบแบบนี้ ต้องปลดครับ อย่าหาว่าแรงเลย ผมทำงานบริการ ถ้ามีพนักงาน ทำทองไม่รู้ร้อนแบบนี้ ผมก็ไม่เอาไว้หรอก ขนาดวันนั่น มีเตาตั้งอยู่ น้องมากับพ่อ แล้วพ่อแม่มัวทำอย่างอื่น ผมเห็นน้องเค้าเดินไป ก็วิ่งไปดึงแขนออกแต่ไม่ทัน น้องจับ เตาร้อนๆ แต่พ่อแม่ไม่โทษทางร้าน เพราะน้องเค้าซน ทางร้านยัง วุ่นวาย หายา หาน้ำมาล้างให้น้อง เช้ามายังไปถามถึง บาดแผล ว่าเป็นยังไง ใจเค้าใจเรา แต่นี่อะไร พนักงาน ปัดความรับผิดชอบอย่างเดียว ไม่มีน้ำใจบริการเลย ปลดเถอะครับ
comment79:ความปลอดภัยในสังคมจะเกิดขึ้น ทุกคนต้องเข้ามามีส่วนร่วมในการรับผิดชอบต่อกระบวนการสร้างเสริมพฤติกรรมความปลอดภัยของส่วนรวม
ขอบคุณเว็บกระปุก kapook.com ที่ช่วยแชร์เรื่องราวเตือนภัยต่อมา ณ ที่นี้ด้วยครับ
http://hilight.kapook.com/view/140604
comment80:เท่าที่อ่าน พนักงานไม่ใส่ใจ แต่ผมว่ามันยังไม่ถึงกับบอกว่าบุญถาวรแย่นะ คือในทางกฎหมายคุณฟ้องห้างได้ แต่ในทางจริยธรรม มันยังไม่ถึงจุดที่จะบอกว่าห้างไม่รับผิดชอบ เพราะพนักงานไม่กี่คนนั้นไม่ใช่เจ้าของ
comment81:บุญชั่วคราว บุญถาวร บุญยั่งยืน
comment82:น่าจะเป็นสารH2SO4 ครับ (แค่ชื่อร้านก็ไม่เป็นมงคลแล้ว)
comment83:ยังรอผลแลปอยู่นะคะ
