title:"อย่ามาเรียกผมว่าก๋ง  ผมไม่ใช่ก๋งคุณ"
comment:พอดีมีเหตุการณ์ที่เจอมาเมื่อเช้า  และคิดว่าไม่อยากจะปล่อยผ่านเรื่องนี้ไปเฉยๆ  จึงมาเล่าสู่กันฟังครับ

เมื่อเช้าผมนั่งอยู่บนรถเมล์สาย  5...2  โดยนั่งครึ่งหน้าใกล้ๆ ประตู  ด้วยความที่ผู้โดยสารก็ไม่ได้เยอะมาก จึงพอที่จะเห็นคนขับได้สะดวกพอสมควร  

ผมนั่งอ่านวิทยานิพนธ์ไปเรื่อย  กระทั่งคนขับรถก็เปิดวิทยุขึ้นมาฟังเพลง  เสียงก็ไม่ได้ดังอะไรมากหรอกครับ  แต่ก็พอทำให้ผมต้องพาลหยิบหูฟังส่วนตัวมาใส่เพื่อให้สมาธิในการอ่านของผมกลับมาดังเดิม   "นั่นคือวิธีจัดการของผม"  

ส่วนตัวผมรู้สึกว่าการที่คนขับรถสาธารณะจะเปิดเพลงฟังขณะขับ  มันเป็นเรื่องที่ผมควรจะปล่อยผ่าน  หากผมเดือดร้อนรำคาญใจก็หาวิธีจัดการของตัวเองไป  เพื่อแลกกับความปลอดภัยจากความรีแลกซ์ของคนขับ  ให้เขาไม่เครียด  ให้เขาขับรถอย่างสบายใจที่สุด  ท้ายที่สุดก็ผมนั่นแหละที่พลอยได้นั่งรถอย่างสบายใจไปด้วย

แต่ถึงกระนั้น  ก็ยังมีเสียงช้งเช้งช้งเช้งจากชายมีอายุรูปร่างค่อนข้างใหญ่แต่งตัวดูภูมิฐานที่ผมจำได้ว่าปลายทางเขาคือสามย่าน   เขาพูดว่าอะไรผมฟังไม่ถนัดนักหรอก  แต่ที่รู้คือเสียงค่อนข้างดังจนทำให้ผมผละจากวิทยานิพนธ์ที่อ่านอีกครั้ง  

แรกก็หยุดอ่านด้วยความหงุดหงิดใจ  แต่ต่อมาก็ปลดหูฟังลงข้างหนึ่งด้วยความอยากที่จะได้สาระ (แน) จากเหตุการณ์ที่เกิดขึ้น  จึงได้ความเบื้องต้นว่า  ชายคนดังกล่าวตะโกนจากเบาะหลังคนขับที่เขานั่งอยู่  ไปยังกระเป๋ารถเมล์ที่ยืนจับเจ่าเก็บค่าโดยสารอยู่หลังรถ  ให้มาหยิบวิทยุไปฟังที่ตัวเอง  จะฟังก็เอาไปถือไว้ด้วย  อย่าเอามาเปิดตรงนี้  ให้คนขับเขาขับรถ!!  (น้ำเสียงตาลุงไม่สู้ดีนัก)

มีหรือที่ผมจะใส่หูฟังกลับไป  กลับกันผมปิดแอปพลิเคชันจุกซ์ลงเสียด้วยซ้ำ  

กระเป๋านางก็ตอบกลับไปด้วยความใจเย็นประมาณหนึ่งว่าเป็นวิทยุคนขับค่ะ  เขาเปิดฟังเพลงของเขา

แต่ก็ยังไม่วาย ตาลุงค่อนข้างที่จะแสดงความรู้ พร้อมด้วยความคิดเห็นต่างๆ ออกมาสารพัด  แถลงว่าการเปิดวิทยุฟังนั้นทำให้ไม่มีสมาธิในการขับรถ  รบกวนคนขับ  อาจทำให้เกิดอุบัติเหตุ  กฎหมายเขาห้ามเปิด  (เอาจริงๆ ออกตัวก่อนว่าไม่รู้กฎหมายนะครับ  แค่เลาๆ ว่าห้ามใส่หูฟังขณะขับรถ  ส่วนรถบริการสาธารณะยิ่งไม่รู้ใหญ่เลยว่าห้ามหรือไม่ห้าม  ผิดถูกอย่างไรแนะนำด้วยครับ อย่าด่าว่ากันเลย)

คุณพี่กระเป๋านางก็อธิบายของนางไป  ด้วยความใจเย็นทำนองว่าฟังได้ถ้าเปิดวิทยุ  แต่เขาห้ามใส่หูฟังก็เท่านั้น  ซึ่งในขณะเดียวกันคนขับรถเมล์ก็คงจะอยากให้เรื่องราวมันยุติอยู่  จึงปิดวิทยุลงไป  โดยเอ่ยๆ ออกมาทำนองว่าไม่เป็นไร  ไม่ได้สร้างความรำคาญให้คนขับเลยแม้แต่น้อย "ด้วยความสุภาพ"

เหมือนลุงจะยังไม่ยอม   จริงๆ ไม่ใช่แค่เหมือนหรอกครับ  ไม่ยอมเลยล่ะ  ลุงสู้สุดจริงๆ  ลุงก็ยังคงอธิบายเหตุผลของลุงไป ซึ่งขั้นนี้ผมมองว่าเป็นการ "เถียง" มากกว่า  เนื่องด้วยน้ำเสียงและถ้อยคำที่ลุงใช้มันไม่ใช่น้ำเสียงแบบคนพูดกันแบบปกติ  หากแต่สิ่งที่เหมือนเดิมคือเหตุผลที่คุณลุงกล่าวอ้างก็คือเหตุผลชุดเดิมที่กล่าวไปแล้ว  เพิ่มเติมคือการเปิดเพลงในรถจะ "สร้างความรำคาญให้ผู้โดยสารเขา  เขาจะนั่งรถมาเปิดเพลงให้เขารำคาญได้ไง"  น่าน  เหตุผลลุงเปลี่ยนไปหน่อยนึงนะครับ

สถานการณ์เริ่มคุกรุ่นขึ้นเรื่อยๆ  จนถึงขณะนี้ผมว่าสิ่งที่จะสร้างความรำคาญให้กับคนขับจะกลายเป็นลุงผู้โดยสารคนนั้นเสียมากกว่า  ซึ่งผมเชื่อว่าผู้โดยสารท่านอื่นก็คิดเหมือนผม  ทั้งกระเป๋าและคนขับจึงพยายามตัดบทการสนทนาว่าให้จบเพียงแค่นั้น  เขาอบรมมาแบบนั้น  เขาคิดแบบนั้น  จะให้ลุงมาพูดเพื่อให้เปลี่ยนความคิดมันก็ไม่ได้เกิดประโยชน์อะไร  เพราะลุงก็ไม่ได้ฟังเหตุผลของเขาเลยเหมือนกัน  ซึ่งฝั่งลุงเองก็ยังคงไปได้เรื่อยๆ โดยมีประโยคติดปากว่า "มันไม่ได้นะอย่างเงี้ย  ผมเลยพูดให้ฟัง"

ทั้งคนขับและกระเป๋าอาจคิดว่าไม่มีประโยชน์ในการสนทนาต่อ  จึงหยุดเงียบทั้งคู่  ปล่อยให้ลุงพูดต่ออีกสองสามประโยค   และมันก็ได้ผลครับ  เมื่อไม่มีคนคุยด้วยลุงก็หยุดเงียบตามไปแต่โดยดี   ผู้โดยสารอุ่นใจ  ผมอุ่นใจ  เตรียมใส่หูฟังกลับดังเดิม   แต่หาได้ทำอย่างนั้นไม่ครับ  ลุงโพล่งขึ้นมาอีก  ประโยค  อะไรก็ไม่รู้   ผมก็ฟังต่อสิครับ

ถ้าผมเป็นกระเป๋าและคนขับสิ่งที่ผมจะทำคือกรอกตามองบนหนึ่งครั้งและถอนหายใจแรงๆ  หนึ่งที  
ลุงสู้ไม่หยุดจริงๆ  สู้เพื่อผดุงความถูกต้อง  สู้เพื่อผู้โดยสารทุกคน  ปรบมือครับ!
ยกนี้กระเป๋ารถเมล์ตอบกลับมาว่า  "เห็นไหม พอหนูหยุดกันแล้วก๋งก็ไม่หยุดอ่ะค่ะ"  (ผมได้ยินคำว่าก๋งครั้งแรกอย่างถนัดก็รอบนี้แหละครับ  ก่อนหน้านั้นไม่ได้ยินว่าเขาใช้สรรพนามกันว่ายังไงบ้าง แต่คิดว่าน่าจะใช้มาตั้งแต่ต้น)

"คุณไม่ต้องมาเรียกผมว่าก๋ง  ผมไม่ใช่ก๋งคุณ!!!"   OMG  ลุงตะคอกเบอร์ใหญ่มาก
"ค่ะ งั้นหนูว่าปู่หยุดก่อนเถอะค่ะ"  
"อย่ามาเรียกผมว่าปู่  ผมไม่ได้เป็นปู่คุณ"
"หนูก็ไม่รู้จะเรียกว่าอะไรแล้วค่ะ  หนูเรียกอย่างงี้เพราะหนูคิดว่าหนูให้เกียรติอยู่"   (ใจอยากตะโกนบอกพี่เขาเหลือเกิน "พี่เรียกเขาว่า  สิครับ" แต่ทำไมได้  เดี๋ยวจะเสียภาพ)
"คุณอย่ามาเสียงแข็งกับผม!!"
"ตอนนี้คนที่เสียงแข็งมากๆ คือปู่นะคะ"

(ใจความประมาณนี้ครับ  แต่คำพูดลุงถึงแม้จะไม่ครบทุกคำ แต่ประโยคที่จำได้คือพูดตามนี้จริงๆ เพราะพูดเสียงดังมาก )

พี่กระเป๋าจึงเลี่ยงโดยการเดินไปโซนหลังรถเสีย   พอดีกับรถโคจรมาถึงสามย่าน  ลุงจึงได้ลงอย่างสวัสดิภาพ โดยไร้ซึ่งการปะทะกันเป็นระลอกที่สาม

จากเรื่องราวที่เกิดนี้  ส่วนตัวผมค่อนข้างเอนเอียงไปทางฝั่งรถเมล์เลยแหละ  เพราะรู้ตั้งแต่ต้นว่าจุดเริ่มเรื่องมาจากตรงไหน  และความเห็นผมก็ไม่ได้มองว่าการเปิดเพลงมันผิด  ขณะเดียวกันก็เห็นว่าสิ่งที่ลุงพยายามทำนั่นเป็นการรบกวนคนขับมากกว่าการเปิดเพลง  อีกประการที่สำคัญมากที่ทำให้ผมประทับใจคือ  กระเป๋ารถเมล์ค่อนข้างใจเย็นทีเดียว  แต่ที่เย็นยิ่งกว่าคือคนขับรถ  มองอีกมุมคือเป็นคนที่ยอมผู้โดยสารเสียด้วยซ้ำ  ยอมปิดเพลง ยอมเงียบ ยอมไม่พูด ยอมไม่รักษาหน้าของตัวเอง  ซึ่งผมชื่นชมจากใจ

เรื่องราว + ความเห็นของผมก็มีประมาณนี้ครับ
หมายเหตุ  
1. ใจจริงอยากบอกสายรถเมล์เต็มๆ  อยากให้เป็นที่ประจักษ์ถึงความดีงาม แต่ไม่มั่นใจว่าเปิดเพลงในรถมันผิดกฎไหม  กลัวเขาจะได้รับผลกระทบครับ
2. ขออภัยล่วงหน้าหากความคิดผมไม่ตรงกับความเห็นของท่านอื่น  
3. ขอโทษไปถึงลุงด้วยที่ผมเรียกลุงทั้งๆ ที่ไม่ใช่หลานแต่อย่างใด  ผมไม่รู้จะเรียกว่าอะไรแล้วจริงๆ
4. ผมแท็กถูกห้องไหมเนี่ย
comment1:อยากอยู่ในเหตุการณ์ด้วยจัง  เล่าได้เห็นภาพ  เหมือนได้ยินเสียง  เล่าได้สนุกดีมากครับ

ดีครับ  ใจเย็นด้วยกันทุกฝ่าย  เป็นสิ่งที่ดีมากๆ ในสังคมทุกวันนี้
comment2:การขึ้นรถเมล์ ผมมองว่าเป็นเรื่องที่สนุกดีนะ เป็นสีสันของชีวิต
ได้พบเห็นผู้คนหลากหลายประเภท มีทั้งที่ดีและแย่
แต่สุดท้ายแล้วบทสรุปมันก็อยู่ที่ตัวเราเองนี่แหละ ว่าจะมองโลกแบบซีเรียส หรือมองแบบชิลชิล

ขอบคุณ จขกท นะครับที่เอามาเล่าสู่กันฟัง

ปล.ผมเติบโตนอกเมืองหลวง ไม่ค่อยมีโอกาสได้ใช้บริการรถเมล์ เลยมองเป็นเรื่องน่าสนุก
comment2-1:ถ้าได้นั่งทุกวันคุณจะไม่คิดอย่างนี้
comment2-2:#2-1,
ได้นั่งทุกวันยังดี นี่ได้ยืนทุกวัน
comment3:อย่ามาโพสต์ให้ผมอ่าน   ผมไม่ใช่เพื่อนของคุณ



แฮ่ๆ  ขำๆนะครับ

กระเป๋ากับคนขับใจเย็นดีจัง
comment4:ปรบมือให้คนขับกับกระเป๋ารถ  ใจเย็นดีจัง  เป็นผมจะเบิ้ดกระโหลกให้ซักป้าบนึง
comment5:คุณก๋งมีบุญมากเจอคนใจเย็น ถ้าเป็นบางสายคุณก๋งไม่มีโอกาศได้อ้าปากเถียงด้วยซ้ำ เพราะทั้งกระเป๋าทั้งคนขับจะแท็กทีมรัวฝีปากใส่ก๋งชุดใหญ่ 
จนก๋งกระอักเลือดตายเพราะเถียงไม่ทัน
comment6:รถเมล์บางคันก็เปิดเพลงพวกเธคแว๊นส์ดังแก้วหูทะลุยัดเยียดน่ารำคาญจริงๆนะ
comment6-1:มินิบัสสาย 71 มีไฟดิสโก้ แถมขับฟาสนรกมาก
comment6-2:ขอบอกครับเพราะมินิ 71 ทำให้ผมซื้อเทปคาราบาวมาฟัง 3 ตลับ ขึ้นทุกวันเพราะเรียนอยู่ต้นสายพอดีฟังจนติดหูเลย
comment6-3:จริงค่ะเปิดเพลงดังมากแถมยิ่งเพลงจังหวะมันส์มีการขับตามจังหวะเพลงอีก ถ้าก๋งเจอสายนี้อาจไม่รอด
comment6-4:ถ้ารถเมล์มีจัดแข่ง สาย 71 นี่แหละ จะไดขึ้นโพเดียม กับ สาย 8
comment7:อันนี้จากบริบทฝั่งลุงดูแล้วไม่น่าจะคิดตรรกะแบบมนุษย์ลุงทั่วไปที่มาจากประสบการณ์ที่ต่างวัย แต่เหมือนเป็นอาการที่มาจากร่างกายคือเป็นซักโรคซักอย่างมากกว่าอาจจะโรคทางประสาท และการที่คนขับและกระเป๋าจะใจเย็นได้ขนาดนั้นอาจจะเพราะครั้งนี้ไม่ใช่ครั้งแรกที่ปะทะกับคุณลุงก็ได้
comment8:แค่ใจเย็นก็หมดปัญหา
แต่ที่จะเป็นปัญหา คือ คนอีกคนที่ระรานไม่ยอม เพราะเชื่อในความคิดตัวเองว่าถูก จพได้ใจ และทำอีกอยู่ร่ำไป อะไรหนอจะทำให้เค้าคิดได้ คงไม่มี นอกจากจะมีคนยืนอยู่ข้างความดี ความถูกแล้วออกมาช่วยยืนยัน เค้าคงจะคิดได้ว่าเค้าคิดผิด(แต่ เอะ..เค้าก็คงคิกว่ารุมอีก)
comment9:ก๋งคนนี้ไม่กลัวตายเลยแฮะ

ทุกวันนี้แค่มีปากเสียงก็ตายแล้ว

ขอคารวะโค๊กก๋ง 1 จอก ที่ใจกล้าและไม่รู้สถานการณ์ว่าตัวเองจะเป็นยังไง ถ้าเจอขาโหด . . .
comment10:ก๋งเป็นคนมีบุญมาก  รอดมาได้จนถึงทุกวันนี้นี่ น่านับถือ
comment11:ขึ้นรถเมล์ทำใจเจอมาเยอะ มนุษย์ลุง มนุษย์ป้า แต่จริง ๆ น่าจะเรียกว่ามนุษย์ไม่เต็ม นั่งรถเมล์แต่ทำเหมือนเช่ารถส่วนตัว 
มีครั้งนึงยืนโหน โดนมนุษย์ป้าไล่ ไม่ให้มาโหนใกล้แก แล้วก็ด่าตลอดทางใครมายืนใกล้แกโดนด่าตลอด ก็คิดว่าคงพวกไม่เต็มแหละ
ปล่อยแกพล่ามไป ผมฟังหูฟังไปไม่สนใจ
comment12:ขอเล่าเรื่องรถเมล์ให้ฟังบ้าง  คือเมื่อวานซืนพาน้องหมาออกไปเดินเล่นตอนดึกๆ   เดินผ่านป้ายรถเมล์หนึ่ง  เห็นชายชาวต่างชาติผิวสีคนหนึ่ง(ประมาณไนจีเรีย) นั่งรอรถเมล์อยู่  ตอนนั้นมันเที่ยงคืนกว่าเข้าไปแล้ว  รถเมล์กว่าจะมาก็นาน   ตอนนั้นมีรถเมล์เล็กวิ่งมาถึง  ชายผิวสีลุกขึ้นอย่าเริงร่า  โบกไม้โบกมือเรียกให้รถจอดเพราะจะขึ้น   แต่อนิจจา....... อิรถเมล์เล็ก(เรียกไม่ถูก  คันสีส้มๆ)สาย2  มันวิ่งฉิวไปเลยไม่ยอมจอด   เห็นแล้วสงสารพี่ผิวสีแกมาก ต้องมานั่งรอคันใหม่อีกนานเลย   เดินไปก็แอบคิดไปว่า  ถ้าเป็นพวกฝรั่งผิวขาวมารอขึ้นรถเมล์ คนขับคงยินดีจอดรับใช่มั๊ย ???
comment12-1:อาจจะรถไม่วิ่ง ก็ได้นะครับ แบบไม่ใช่รอบวิ่ง เที่ยงคืนอาจจะขับเข้าอู่

ในรถมีผู้โดยสารอื่นไหมครับ ถ้าไม่มี ต่อให้ผิวขาว ก็ไม่จอดหรอก
comment12-2:สาย 2 รถตลอดคืนครับ
comment12-3:รถมีผดส.ครับ  รถส้มวิ่งทั้งคืนครับ   แต่ไม่จอดรับคนดำ  เห็นแล้วสงสาร
comment12-4:ฝรั่งผิวขาวมารอก็ไม่ได้ขึ้นเหมือนกันค่ะ ค่าตั๋วมันตายตัวฟันเพิ่มไม่ได้เหมือนพวกแท๊กซี่กับสามล้อ
comment13:ลีลาการเขียน  คุณเล่าได้สนุกนะ  ทั้งๆที่เรื่องไม่มีอะไรมากมาย
เหมือนอ่าน เรื่องสั้น
ให้ 10 ดาวเลย
comment14:ตอนแรกนึกว่าเป็นคนโรคจิต คิดจะให้อภัย 
แต่ลงไปซะเฉยๆ [Spoil] คลิกเพื่อดูข้อความที่ซ่อนไว้ไม่ได้คว้าวิทยุติดมือไปด้วย
comment15:เอาวิทยานิพนธ์ให้ก๋งแกอ่านสิครับ แกจะได้หยุด
comment15-1:ก๋งบอกผมไม่ใช่อาจารย์คุณ เอาไปส่งอาจารย์คุณโน่น!
comment15-2:ดีนะพี่คนขับเค้าไม่สวนกลับว่า เออ..กุก็ไม่ใช่คนขับรถมืงเหมือนกัน อยากสดชื่นก็มาขับเอง
comment16:ผมอยากให้คุณแชร์ไปเลยครับว่ารถเมล์สายอะไร

อยากให้คุณไปชื่นชมคนขับและกระเป๋าที่ขสมก.หรือในพันทืปนี่ก็ได้ครับ

ผมว่า กระเป๋า เค้ายังดูใจเย็นกว่สแอร์บางสายการบินเสียอีกนะครับนั่น
comment17:เล่าเรื่องเก่งจังเลยค่ะ ชอบการเขียนแบบนี้
comment18:อ่านเพลินเลย
comment19:ถ้าเจอเขาในครั้งแต่ไป เอาเม้นผมให้อ่านด้วยนะครับ

"ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง ก๋ง "
comment19-1:🤣🤣
comment20:คนแก่บางคนก็ป่วย บางคนก็ลูกหลานไม่สนใจสั่งสอน
comment21:คำพูดที่ว่า ปากเสียจะไม่แก่ตายเนี่ย ใช้ไม่ได้กับทุกคนสินะ
หรือว่าแกมีพระอะไรดีห้อยคอ ถึงได้แคล้วคลาดเจอแต่คนดี ๆ รอดมาจนแก่ทุกวันนี้
comment22:โชคดีแค่ไหนที่เจอ พขร กับ พกส ใจเย็น มีวุฒิภาวะดีแบบนี้ ถ้าเจอแบบใจร้อนละลุงก็ลุงก๋งก็ก๋งเถอะ มีเลือดตกยางออกแน่ๆ
comment23:ดีแล้วครับ "ก๋ง" ที่ไม่เจอรถร่วมบริการ  ไม่งั้นอาจได้ใช้บริการรถร่วมกตัญญู  เป็นแน่แท้
(ผมไม่ทราบนะครับว่ารถที่ขึ้นเป็นรถประเภทไหน  เพียงแต่วิเคราะห์ให้เกิดความบันเทิงเท่านั้น)
comment23-1:เดาว่า 542 ครับ รถเอกชนร่วมบริการ
แต่ที่แน่ๆน่าจะรถแอร์ เพราะรถเลข 5xx  ส่วนใหญ่จะเป็นรถแอร์

ปล ถ้าลุงขึ้น 2_7 คงได้ชกกันแน่ สายนี้ชกคนในห้างย่านบางนา (จริงๆอยู่บางพลี) จนห้างสั่งห้ามเข้ามารับคนในห้างละ
ต่อยกะมอไซค์ก็เคย เจอกับตัว
ปัจจุบันโดน ขสมก ยึดใบอนุญาติ แต่ยังวิ่งอยู่
comment24:รถเอกชนร่วมบริการสาย 542 แน่เลยครับ มีสายเดียวที่ขึ้นต้น 5 ลงท้าย 2 และผ่านสามย่าน
comment24-1:คิดว่าสาย 542 เหมือนกันค่ะ เพราะ กระเป๋ารถเมล์สายนี้ใจดี ใจเย็น ที่เจอบ่อยๆ ก็ ผญ.อวบๆหน่อย อายุน่าจะ 40 กว่าๆ พี่เค้าใจเย็น ใจดีมาก เรียก นศ.ที่ขึ้นรถมาว่าลูก ขยับในหน่อยลูก ข้างหลังว่างนะลูก น่ารัก
comment25:อยากรู้นักถ้าเป็นรถร้อนจะกล้าขนาดนี้มั้ย
comment26:จะบอกว่าตอนขับขี่ผมก็ใส่หูฟังครับ ตราบใดที่ยังได้ยินเสียงแตรสัญญาณรอบข้างก็ไม่เป็นปัญหา 

แต่ลุงคนนั้นก็เกินไปครับ อวดฉลาดและเจ้ากี้เจ้าการมากจนน่าเบื่อ สงสารลูกหลานใกล้ตัวคงโดนบงการหนักกว่าพนักงานรถเมล์ทั้งสองคนแน่ๆ
comment27:อ่านแล้วเสียวในวีรกรรมทำเพื่อผุ้โดยสารของก๋งจริงๆ
ถ้าเป็นรถเมล์แถวบ้าน แค่กดกริ่งเบิ้ลเนี่ย เบรคกระชากซะแทบจะกลิ้ง
ขืนมีการต่อล้อต่อเถียงกันแบบนี้ มีหวังได้มีการแจกหมาก แจกแว่นกันแน่ๆ
comment28:ลีลา สำนวนการเล่าเรื่อง ไม่ธรรมดาจริงๆ 
ถ้าได้เป็นครู  ลูกศิษย์คงเรียนด้วยความสนุก
ผมเชื่อว่า เกิดจากการอ่านหนังสือ(อย่างมาก)
จนทำให้สามารถกลั่นกรองเรื่องราว เรียบเรียงออกมาอย่างไม่ติดขัด
จังหวะการเล่า การเสริมเนื้อหา ไม่มีที่ติ
เขียนด้วยความเคารพความรู้สึกคนอื่นมากๆๆ
อ่านเพลินเลยทีเดียวครับ

ขอบคุณมากครับ
comment29:อ่านเพลินเล่าเรื่องสนุกครับ
comment30:มีความหลากหลายในสังคม ... 

เจอมาเยอะแยะ แต่ปล่อยผ่าน ๆ ไป
comment31:ขออนุญาติแยกเป็นเรื่องๆ


ก่อนอื่น ชมทั้งกระเป๋าและคนขับที่ใจเย็นครับ


ปัญหาแรก   รถสาธราณะ เปิดเพลงได้ไหม   เพลงไพเราะหรือไม่ อยู่ที่รสนิยมของแต่ละคน    เพราะฉนั่น เพื่อป้องกันปัญหา ส่วนใหญ่ออกกฏไว้แล้วว่าห้าม      แต่ถ้าเพลงออกมาจากส่วนกลาง คนใช้บริการก็ร้องเรียนไปที่ส่วนกลางครับ 

ปํญหาที่สอง  ไปนับญาติกับคนอื่น   บางคนเขาไม่ชอบครับ  เรียกคุณจะดีกว่า   คนบางคนไม่แน่ใจเขาถามก่อนครับว่าขออนุญาติเรียก ..... ได้หรือไม่     อันนี้ก็เป็นมารยาทครับ  สำหรับคนบางสถานะ  ถ้าไม่แน่ใจก็ถามเขาก่อนครับว่าชอบไม่ชอบ   55555
comment31-1:อนุญาต ครับ ไม่ใช่อนุญาติ 
(ผมขออนุญาต บอกนะครับ แต่ผมไม่ใช่ญาติคุณ)  ขออภัยนะครับที่จะต้องขออนุญาตชี้แนะ
comment32:บางคนมาเรียก ผมว่าลุง   ก็  ด่ามันในใจ   ว่า ลุง ...... เมง          แฮ่
comment33:แกอาจจะคิดว่า ใช้ชีวิตมาคุ้มแล้วก็เป็นได้
comment34:น่าจะแท็กห้องถนนนักเขียน
comment35:เล่าเรื่องได้ดีจังค่ะ ยกนิ้วให้

อ่านแล้วเราสะท้อนใจเรื่องคนแก่ที่ต้องอยู่บ้านนานๆ หรือผู้ป่วยจิตเวชที่ไม่ได้รับการดูแลอย่างดี ออกมาสู่สังคม 1 ที สามารถทำให้ผู้อื่น (หลายๆ คน) ป่วยใจแบบฉับพลันได้  

โชคดีของคุณลุงคนนั้นนะคะที่มีคนดี คนใจดีหลายๆ คนพร้อมใจกับรับมือด้วยความสุภาพและใจเย็น ไม่งั้นเรื่องยาว
comment36:ง่ายๆ ครับ อาก๋งคือ ซูเปอร์ EGO (ไม่ใช่ซูเปอร์ไซย่านะ)
comment37:ปัญหานี้จะหมดไป ถ้าคนขับจอดรถแล้วถอดด้ามเกียร์ออกมา...
comment38:ปู่นี่ยุ่งชมัด  น่าจะโดนอะไรบ้างนะคะ
comment39:เล่าสนุกจริงด้วย
comment40:เป็นบางสายนี่เจอเหล็กแป๊บแล่วว
comment41:นักเขียนมืออาชีพ
comment42:อ่านแล้วสงสัยว่าตาลุงคนนี้รอดมาจนแก่ได้ยังไง
เป็นคนที่โชคดีมากๆ เลย
comment43:อ่านแล้วรู้เลยค่ะว่าสายไหน ...4... ชัวร์เลย ใช้บริการบ่อยมากๆจนจำหน้าพี่กระเป๋าได้เกือบหมด
ขอชื่นชมทั้งพี่กระเป๋าและคนขับเลยค่ะ ใจเย็นมากจริงๆ ถ้าเป็นคันอื่น คุณก๋งอาจโดนยับ
บางทีแค่คนแก่ขึ้นหรือลงรถช้าก็โดนบ่นแล้วค่ะ 
ส่วนตัวเราว่าคนขับเปิดเพลงเราก็ไม่ได้รำคาญนะคะ บางทีก็ฟังเพลิน แต่ถ้าเปิดดังมากๆก็คงไม่ไหวเหมือนกัน
comment44:542 แน่ๆ สายนี้ผ่านสามย่าน
comment45:ก็ดีแล้ว ที่คนขับกับกระเป๋า เขาดีพอที่จะไม่ใช้อารมณ์ตอบโต้ มีคนขับรถกับกระเป๋าแบบนี้ก็ควรจะชื่นชม และเห็นดีเห็นงามสนับสนุนให้ทำดีเช่นนี้ต่อไปและเป็นแบบอย่างดีๆให้สายอื่นๆ 
ไม่ใช่บอกว่า ถ้าเป็นฉัน..ไม่แก่ตายแน่ หรือ ถ้าเป็นสายที่ใจร้อน ไม่มายืนพูดงี้แน่ 
เขาเป็นคนดีใจเย็นมีสติในการใช้ชีวิตก็ควรจะแนะนำให้ตัวเองหรือรถเมล์สายอื่นๆ เอาเป็นแบบอย่าง รู้จักระงับอารมณ์ มีสติและใจเย็นเช่นคนขับและกระเป๋าสายนี้เช่นกัน

ถ้าเป็นดิฉันจะบอกรายละเอียดรถเมล์ให้ชัดเจน เวลาขึ้น สายที่ขึ้น เลขข้างรถ 
เพราะคนทำดี ก็ควรจะได้รับการยกย่อง 
ถ้ามัน Real อ่ะนะ..
comment46:คนขับใจเย็นมากๆเลย ปู่นี่ก็เหลือเกินจริงๆ
comment47:เคยเจอตอนไปเที่ยวกทม จะลงแถว เยาวราช ขับรถเหวี่ยงมากๆ เจ้แกยืนด่ากะคนขับ เจ้ด่า คนขับก็ตอบกลับ เจ้ผมต้องขับหลายรอบนะไม่งั้นไม่ทันรายได้จะเอามาจากใหนละ เจ้อย่ามาบ่น บลาๆ ผมได้ยินลงพร้อมเจ้เลยทันที เดินอีกป้ายก็ได้วะ
comment48:อยากรู้ว่าสายอะไร คนขับกับกระเป๋าใจเย็นดีจริง ๆ
542 ก็มีสิทธิ เพราะเท่าที่ขึ้น ๆ มา คนขับกับกระเป๋าสายนี้ไม่ค่อยมีปัญหากับผู้โดยสารเท่าไหร่

ลองไปทำแบบนี้บนมินิบัส 40 ดูซิท่าน ดีไม่ดีจากก๋งจากปู่ อาจจะโดนเปลี่ยนสปีชีส์กลายเป็น "วรานัส" ไปเลยก็ได้
comment49:สำนวนการเล่าเหมือนนิยายนะครับ
comment50:ผมว่าไม่น่าผิดนะ 

ของขสมก.เองผมก็ชอบฟังบ่อยๆ FM 103.5 อ่ะ คลื่นประจำ ขสมก.เลย
comment51:มีหนังสือเล่มนึงชื่อ.... อยู่กับก๋ง.... บรึ๊ยยยย

ชื่นชมคนขับและกระเป๋าที่ควบคุมอารมณ์ได้ดี
ส่วนสำนวนการเล่าเรื่อง... เราว่าเยิ่นเย้อในบางจังหวะ. แอบขัดใจ555
comment52:จขกท. เป็นนักเล่าเรื่องที่ดีมากเลยครับ ปรบมือให้เลย
comment53:ใจเย็นกันทุกคนเลยยกเว้นก๋ง 

ถ้าเป็นผมเจอเหตุการณ์นั้นคงหันไปด่าก๋งแล้วละแฮะ ๆ ว่าหยุดพูดสักทีรำคาญ
comment54:ผมมีมุมมองย้อนแย้งตรงข้ามครับ 

1. ผมคิดว่ารถสาธารณะ โดยหลักแล้วต้องมีคุณภาพมีมาตรฐาน เอาเป็นว่าเราชินกับรถเมล์นรกในชีวิตประจำวัน ที่ออกกระชาก เบียดซ้ายขวา ปาดหน้าหลัง จอดแถมป้าย กระเป๋าปากจัด ขับซิ่งแข่ง จนเคยชิน พอเจอเรื่องเล็กกว่าแบบเปิดเพลงเสียงดังๆ เราก็เลยไม่รู้สึกอะไร 
 แต่ถ้าเอาแบบอุดมคติจริงๆ ผมก็ว่าไม่เหมาะสมครับ คนขับควรต้องมีสมาธิกับท้องถนน ฟังเสียงแตรเสียงจราจรรอบข้าง ไม่ใช่ฟังเพลงดังๆ 
ซึ่งก็อย่างว่าครับ อะไรที่เป็นอุดมคติ คงเอามาคิดแถวนี้ไม่ได้

2. บุคคลที่ไม่ใช่ญาติ ผมออกความเห็นมาหลายกระทู้แล้วว่าการไปเรียกแบบนับญาติ ลุง ป้า น้า อา พี่ื น้อง มีปัญหากันมาแล้วนักต่อนัก ซึ่งผมก็ไม่เข้าใจว่าถ้าไม่ได้เป็นญาติพี่น้องกันจริงๆ จะไปเรียกนับญาติกันทำไม บางคนอายุน้อยโดนเรียกพี่ก็เคือง ทะเลาะกัน
 สิ่งที่ผู้โดยสารคนนั้นเถียงกลับมา แม้จะทำให้ฟังดูเคือง แต่มันก็คือความจริง เพราะเขาไม่ได้เป็นญาติพี่น้องกับคนที่เรียกเขา จะให้อายุมากกว่าหริอน้อยกว่า การเรียกแบบนี้ในสังคมเราเป็นคำดูแคลนได้หมด จู่ๆ ไปเรียกคนอื่น "ไอ้หนู" หรือ "มนุษย์ป้า" "ลุง" มันเป็นคำที่สื่อความหมายเหยียดคนอื่นอยู่ในตัวได้เสมอ ถ้าไม่รู้จักก็เรียกคุณ หรือใช้สรรพนามอย่างอื่นให้เหมาะสมจะดีกว่า

ผมไม่ได้จะขวางคลองหรืออะไร แต่แค่อย่างเอาอีกมุมมาพูดบ้าง ผมไม่ได้ว่าใครผิดใครถูก เพราะต่างคนก็ต่างมีคำตอบในใจ ตามความเห็นและทัศนคติของตนเองอยู่แล้ว จะสยองหรือจะด่าผมก็แล้วแต่สิทธิ์ต่างๆ ของทุกท่านผมไม่โต้แย้งครับ ถือว่ามาแชร์กันอีกทุมนึง
comment54-1:ผมว่าไม่เกี่ยวนะครับ การเปิดเพลงมันช่วยให้ผ่อนคลายเวลาขับรถและสร้างสมาธิได้ครับผมว่าแล้วแต่วิธีขับของแต่ละคนนะครับ 


ส่วนข้อ 2 เห็นด้วยไม่ควรเรียกถ้าไม่มั่นใจว่าเค้าโอเค
comment54-2:สถานะการแบบนี้ควรเรียกว่า "คุณลูกค้า" หรือ "คุณผู้โดยสาร" อาจจะยาวหน่อย แต่ส่วนใหญ่จะรอด เพราะผมก็เคยเป็น Sale หน้าร้านเค้าไม่ให้เรียกว่า คุณลุง คุณป้า คุณพี่ คุณน้อง เพราะเดียวจะเจอแบบในกระทู้
comment55:ผมว่ายุคสมัยนี้ผู้ให้บริการส่วนใหญ่หลีกเลี่ยงที่จะเรียกลูกค้าว่า ลุง ป้า พี่ น้า อา หรือว่าอะไรก็ตามแต่ดีกว่าครับเหมือนสมัยก่อน สังเกตไหมว่าเดี๋ยวนี้พนักงานตามห้างหรือร้านสะดวกซื้อจะใช้เรียกคนมาใช้บริการว่า ลูกค้า หรือ ผู้โดยสาร มากกว่า อย่างน้อยปลอดภัยกว่า บางคนถือตัวครับไม่ชอบเป็นพี่เป็นน้องใคร
comment56:สัมผัสได้ถึงความมีจิตใจดีของคุณเจ้าของกระทู้  หล่อมาเลยค่ะ
comment57:คนไทยชอบนับญาติหมด ต่างชาติเค้าไม่ค่อยมีน่ะ
comment58:ชอบนะ รถเมล์มีเพลงฟังอะ ไม่น่าเบื่อ
comment59:คนแก่ๆ อายุมากๆ  จะมีความรู้สึกอยากมีตัวมีตนสูงครับ

เพราะเริ่มเข้าสู่จุดที่ตัวเองไม่มี "เหตุผลในการมีชีวิตอยู่" อีกครั้ง

และเขาเหลืออะไรหละครับ ถ้าไม่ใช่ความถือตัวถือตน อีโก้ และความเชื่อของตัวเอง  และการเถียงให้ชนะ ก็ทำให้ตัวเองรู้สึกมีตัวมีตนได้ดี
comment59-1:จะจำเม้นนี้ไว้เผื่อมีโอกาสได้ใช้ค่ะ

นึกภาพว่ากระเป๋ารถเมล์หันมาพูดประโยคนี้กับผู้โดยสารคนอื่นๆ เหมือนกับอยู่บนหน้าเวทีเพื่อกล่าวสรุปการโต้วาที คงทำให้บางคนรู้สึกไม่มีตัวตนไปเลย
comment60:เคยเจอคุณยายยังสวย(ตอนขึ้นมาเราตะลึงเลย คือดูรู้ว่ามีอายุมากแต่แต่งหน้าแต่งตัวสวย)ด่ากระเป๋ารถเมล์สาย168 
สาเหตุที่มาด่าคือไปใช้บริการคันอื่นแล้วเขาไม่ให้นั่งวนฟรี คือพอไปถึงสุดสายแล้วย้อนมาเขาก็ต้องเก็บตังตามระยะทางใหม่อะ 
ซึ่งพอหมดระยะเค้าต้องลงหมายเลขตั๋วอะไรอยู่แล้ว ระหว่างทางบางทีก็มีคนตรวจตั๋วด้วย
ยายเค้าไม่ยอมก็ด่าๆกระเป๋าคนก่อนให้ฟัง แล้วก็ว่าตัวเองรวยนะเงินแค่นี้น่ะมีจ่าย แต่ว่าแค่นี้เองทำไมต้องเก็บเงินเพิ่มกับชั้นนั่งวนแค่นิดหน่อย
พอมาขึ้นคันนี้ทีแรกก็แค่บ่นๆแต่อยู่ดีๆก็ด่าพี่กระเป๋าคันนี้เหมือนดูถูก ทั้งที่เขาไม่รู้เรื่องอะไรด้วย และพี่เขาก็ตอบดี ใจเย็น และสุภาพมากๆด้วย
comment61:ไม่ให้เรียกก๋ง, ปู่, ลุง, ฯลฯ ก็ใช้คำไทยแท้แต่โบราณเลยครับ

ม​ึ​ง
comment61-1:ใช้ความคิดแล้วใช้ไหมครับ
comment61-2:มั้งครับ ลองคิดดูเอาเอง
comment61-3:"คุณ" ดีกว่ามั้ง
comment62:เห้อ นี่ล่ะคนที่สามารถเจอได้ในชีวิตประจำวัน

โดยที่เขาไม่ยอมไปพบจิตแพทย์
comment63:เจ้าของกระทู้ไม่ต้องเรียกผมว่าลุง ผมไม่ใช่ลุงคุณ
[Spoil] คลิกเพื่อดูข้อความที่ซ่อนไว้
ให้เรียกพี่แทนได้ไหม
comment64:เอาเรื่องที่เรียกว่า ก๋ง หรือ ปู่ ก็แล้วกันนะครับ ผมทำงานอยู่โรงพยาบาล เจอคนไข้หลายแบบ ได้ฟังจากปากคนอื่นมาก็มาก เรื่องสรรพนามแทนตัวนี่ ส่วนใหญ่คนไทยจะให้ความเคารพกันในระบบญาติ จึงมีคำพูดสรรพนามแทนอีกฝ่ายว่า พี่ ป้า น้า อา น้อง ลุง ฯลฯ แล้วแต่สถานการณ์ เจอคนที่เขาไม่ถือตัวนี่ก็ดีไปทำให้เขารู้สึกอบอุ่นด้วย แต่เจอประเภทที่ถือตัวนี่ไม่ได้เลย พอเรียกว่า พี่ ป้า ฯลฯ เจอสวนกลับมาทันที ว่า "ฉันเป็น..(นู้น นี่ นั่น)..ฝ่ายไหนคุณเหรอ" แต่สมัยนี้เวลาอบรมพนักงาน เขาจะให้เรียกสรรพนามแทนว่า "คุณ..." กันแล้ว แต่ก็ยังเห็นใช้แบบเดิมกันอยู่ ก็ คงแล้วแต่สถาการณ์ แหล่ะครับ
comment65:จะบอกว่าบางคันก็เปิดเพลงอะไรก็ไม่รู้อะ ..เพลงสายย่อตื๊ดๆยั่งงี๊ แล้วเปิดซะดัง คือถ้าเป็นทัวร์ฉิ่งฉับจะไม่ว่าเลย ..นี่รถโดยสารเที่ยวเย็น 6 โมง ทุ่มนึง แต่ละคนเหนื่อยๆจากทำงานเค้าก็อยากงีบหลับก่อนถึงที่หมาย เค้าก็งีบกันไม่ได้   ขนาดผมใส่หูฟังอินเอียร์ยังฟังเพลงตัวเองไม่รู้เรื่อง
comment66:เรียกแบบญาติก็บอกไม่ใช่ญาติ เรียก คุณ ก็หาว่า หยิ่ง

ภาษาอังกฤษนี่ก็ดีนะมีแค่ You
comment67:สำนวนการเขียนดีจังเลยค่ะ เหมือนอ่านนิยายเลย
comment68:ดีแค่ไหนแล้วก๋ง ที่ไม่โดนทิ้งไว้กลางทาง
comment69:ตอนลุงแกลงไป น่าจะมีเสียงโห่ร้องไชโยกันบนรถนะครับ

ส่งลุงไปสู่สุขติ
comment70:สงสัยจังว่ารอดมาถึงอายุปูนนี้โดยไม่มีบาดแผลได้อย่างไร ขอคารวะ
comment71:ลองมาเจอสาย 8 รึสาย 92 ล่ะพ่อเอ้ยยยยยยยย
comment72:สงสารกระเป๋ากับคนขับนะ เงินเดือนน้อย อากาศก็ร้อน ควันก็เหม็นแล้วต้องมารับมือกับคนประเภทนี้
comment73:โถวว ถึงกับเกรงใจ ในการจะเรียก "ลุง" 😂😂
comment74:เจอ 122  สงสัยมีข่าวหน้า 1 ผดสถูกกระทืบ
comment75:ส่งลุงไปสาย 8 เลยค่ะ เอาให้รู้ดำรู้แดงกันไปเลย
comment76:คุณอารัมภบทเยอะมาก เนื้อเรื่องมีไม่เยอะ แต่ตัวหนังสือบทบรรยายขยายความเยอะจริงๆ
comment76-1:และดิฉันก็อ่านจนจบ  แปลว่า จขกท เค้าเขียนได้ดีเนอะ
comment77:เคยเจอแต่... มานุดลุง,มานุดป้า 

กระทู้นี้... นานุดก๋ง

ฮาคนเดียวในใจ ก็อยู่คนเดียวนี่นา
comment78:ผ่านสามย่าน
เดาว่าสาย 542

รถร่วมไม่น่าจะผิดกฏนะ ขนาดรถสาย 71 เปิดเป็นผับเคลื่อนที่ ติดเครื่องเสียง ไฟดิสโก้ ก็เห็นวิ่งกันอยู่ปกติ 
ขนาด ขสมก หลายสายก็ยังเปิดเพลง บางคันเปิดคอนเสริตเลย (รถเอาไว้ทัวร์ไหว้พระ 9 วัด วันธรรมดาก็วิ่งรับส่งคนปกติ)
comment79:มานั่งสาย 8 หรือไม่ก็ 122 หน่อยมั้ยก๋ง
comment79-1:ขอฝาก 207 ในอ้อมออกอ้อมใจอีกสาย

อีกสายคือ ป.อ.29 ประทับใจมาก
comment80:เรื่องเรียกญาติ
ผมว่าถ้าเรียกผู้อาวุโสกว่าก็เป็นการให้เกียรตินะ

แต่เรียกลูกค้าว่าน้อง หรือแทนตัวเองว่า พี่ ป้า  ผมว่าไม่เหมาะนะ

เคยไปร้านเพื่อน  แล้วเพื่อนเรียกลูกค้าว่าน้อง ผมฟังดูแปลกๆ
บอกเพื่อนว่าต่อไปอย่าเรียกนะ ถึงแม้เขาจะอายุน้อยกว่าก็ตาม
comment81:เท่าที่เคยได้อบรมตอนทำงานสายบริการที่นึงนะครับ ปกติถ้าลูกค้าไม่แทนตัวเองว่าอย่างอื่นก็จะเรียกคุณลูกค้า แต่ถ้าลูกค้าแทนตัวเองว่าพี่ ป้า ลุง อา เราก็จะเรียกว่า คุณป้า คุณพี่ บลาๆ คือทำให้ไม่ดูห่างเหินอันนี้จากสายงานที่ผมเคยทำนะครับ
comment82:จขกท. เป้นนักเขียนหรือเปล่าคะ สำนวนเหมือนพวกเขียนเรื่องสั้น
comment83:ถึงทุกท่านครับ

ก่อนอื่นขอบคุณมากๆ เลยครับที่สละเวลามาอ่านและแสดงความคิดเห็นกัน  บอกตรงๆ ว่าตื่นเต้นมาก ตาลุกวาวตั้งแต่เห็นเก้าคอมเมนต์แรกมีมาในเวลาอันรวดเร็วแล้วครับ  ยิ่งถึงตอนนี้ยิ่งไม่ต้องพูดถึง

แล้วก็ต้องขออภัยด้วยที่ไม่ได้ตอบอย่างทันท่วงที  ขออนุญาตตอบและอภิปรายโดยภาพรวมเลยเสียแล้วกันนะครับ  โดยผมใคร่ขอแจกแจงทีละประเด็นไป   เผื่อใครอยากผ่านประเด็นไหนก็จะได้เลือกได้ตามใจชอบครับผม

1.     เรื่องสไตล์การเขียน
2.    เรื่องเกี่ยวกับลุง / ก๋ง
3.    เรื่องรถเมล์ (เรื่องกล่าวย้ำ)
4.    เรื่องการทะเลาะตบตีกันในคอมเมนต์
5.    เพิ่มเติมเรื่องคำเรียกญาติ (อันนี้จะออกแนววิชาการหน่อย)

1.    เรื่องสไตล์การเขียน (อย่าหมั่นไส้ผมเลย)
เท่าที่อ่านมามีจำนวนไม่น้อยเลยครับ  ที่ชื่นชมในการเขียน และก็ข้อให้แนะนำเพิ่มเติม รวมไปถึงค่อนแคะก็มี เอาที่ชมละกัน  “ขอบคุณมากครับ ขอบคุณจริงๆ”  อยากให้เห็นความยิ้มตอนเปิดเจอเม้นชม  ม้วนต้วนทีเดียวครับ  มีเพื่อนอยู่รอบข้างต้องสะกิดบอกหมด “เธอๆ เขาชมเราด้วยแหละ” ทำนองนั้น  

ซึ่งปกติ  การเขียนแบบนี้ผมเขียนอยู่เป็นประจำทางหน้าFB ผมเองครับ  แต่คราวนี้อยากลองเปลี่ยนบรรยากาศดูบ้าง  กระแสตอบรับดีทีเดียว

สาระคือ ทั้งที่ชมและแนะนำ  คุณได้สร้าง “กำลังใจ” ให้ผมมากมายเลยทีเดียวเชียวครับ  แต่ถึงกระนั้น  ก็ยังมีต้องปรับปรุงอีกเยอะครับ สไตล์แบบนี้ที่ผ่านมาใช้งานจริงคงยังไม่ผ่าน  ต้องโดนแก้อีกเยอะ

มีกินก็ต้องมีขี้  มีดีก็ต้องมีร้าย  สำหรับคอมเมนต์ที่ออกแนวค่อนแคะ  ติติง แต่ไม่แนะนำว่าควรจะปรับปรุงตรงไหนอย่างไร  ผมต้องขออนุญาตอ่านแต่เพียงอย่างเดียว  และพยายามคิดให้มากที่สุดครับว่าคอมเมนต์นั้นๆ มีการแนะนำแฝงมาด้วยหรือเปล่า  ถ้าไม่เจอก็ผ่านครับ

ส่วนที่เขียนออกแนวอีฟคลอสมาว่า “ถ้าจริง...” นั่นหมายความว่ามีบางมุมคิดว่าไม่จริง แต่งขึ้น ถูกมะ? อันนี้พูดยากครับ  เห็นกระทู้ของท่านอื่นมานักต่อนักที่เต็มไปด้วยคอมเมนต์ตำหนิว่า “เรื่องแต่ง!!!”  ก็ได้แต่สงสัยครับ  ว่า อู้หู! นี่อ่านขนาดสรุปได้อย่างแม่นยำเลยว่าเรื่องแต่งวุ้ยฮุ้ย! เซียนโข  โก๋สามย่านมากๆ  

แต่ของผมยังเจอน้อย (หรือผมคิดมากไปเองหว่า?)

ทำไมออกจะดราม่า

แต่ท้ายที่สุด ก็ต้องขอบคุณทุกท่านอีกครั้งครับ  

โค้ง...สาม...ที

2    เรื่องเกี่ยวกับลุง / ก๋ง
คือประเด็นที่จะนำเสนอผมโฟกัสไปที่เรื่องความดีความงามของพนักงานขับรถและพนักงานเก็บค่าโดยสารตามลำดับ  แต่ดันพบว่าส่วนใหญ่มุ่งไปที่คำเรียกญาติของก๋ง  จุดนี้ผมผิดมหันต์เองแหละครับ ที่เลือกชื่อเรื่องแบบนั้น  ยกความพีกของเหตุการณ์มาเอ่ยอ้าง  

ซึ่งผมคิดว่าถ้าลุงอ่าน และรู้ตัวด้วยประการใดๆ ก็ตามว่าผมทำให้ท่านโดนต่อว่าต่อขานมากมายถึงเพียงนี้  คงจะเป็นทุกข์ใจไม่น้อย  ถ้าเทียบกับความผิดแค่เศษประสิว  อันเนื่องมาจากการตัดสินจากประชาชนตัวน้อยๆ อย่างผม  และเป็นเสมือนเรื่องปกติที่จะเกิดขึ้นกับผู้สูงอายุทั่วๆ ไปด้วยซ้ำ  (ในพันทิปไม่ค่อยเท่าไหร่ ลองดูคอมเมนต์ใต้โพสต์ของเพจที่แชร์ไปสิคุ๊ณณ  หลายๆ อัน บอกเลยว่าผมยังกลัว)

ผมต้องขอรับผิดแต่เพียงผู้เดียว

ภาวนาให้ลุงไม่สันทัดในเรื่องเทคโนโลยี

ภาวนาให้ลูกหลานลุงไม่แบ่งปันเรื่องราวที่อ่านนี้ให้ลุงฟัง

3 เรื่องสายรถเมล์  
    ขอกล่าวย้ำอีกครั้งว่าเจตนาที่ไม่บอก  ก็เนื่องมาจากเหตุตามที่ได้กล่าวไป  เพราะถ้ามันผิดและมันเป็นเรื่องใหญ่ขึ้นมาผมว่ามันไม่คุ้มเลยที่พนักงานที่ผมตัดสินแล้วว่ามีคุณภาพ  จะต้องมาโดนโทษโดนทัณฑ์ใดๆ ด้วยความผิดเพียงแค่เปิดเพลงฟัง (หากมันเป็นความผิดจริง)  

แลกด้วยการชื่นชมจากคนในสังคมมากมายแค่ไหนผมก็ว่าไม่คุ้มกับอาชีพของเขา  ดังนั้น  ไม่เสี่ยงจะดีกว่าครับ

แต่ผมว่าหลายท่านที่สัญจรเป็นประจำก็รู้แล้วแหละครับว่าสายไหน  แนวทางปฏิบัติหลังจากนั้นผมว่าเราเพียงแต่ยิ้มแย้ม  ขอบคุณ  พยักหน้า ผงกหัว หรืออะไรก็แล้วแต่ ที่จะทำให้เขาชื่นใจหลังให้บริการเรา  หลายๆ คนทำแบบนั้น ผมว่าผู้รับคงซาบซึ้งได้ไม่น้อยแล้วแหละ  

โลกก็จะสดใส  ขับขี่ปลอดภัย  สังคมเป็นสุขยิ่งขึ้นแล้วครับ

ลาเวนเดอร์ผลิกลีบ

4    เรื่องทะเลาะตบตีกันในคอมเมนต์
แอ๊ะ ๆ อย่าหาว่าไม่เห็นนะครับ ว่าแอบมีจิก มีขบ มีตบ มีตีกันในคอมเมนต์ด้วย

จริงๆ แล้วถ้าจะว่าเป็นสิทธิ์ของท่านผมก็จะเอาอะไรมาเถียงไม่ได้  ก็ต้องปล่อยให้ท่านใช้สิทธิ์นั้นอย่างสบายใจ  

แต่อยากเสนอความคิดมุมผมนิดนึง ว่าจะลืมไปไม่ได้เลยว่าที่แห่งนี้มีคน “หลากหลาย”  ทั้ง เพศ วัย สถานภาพ วุฒิภาวะ ต่างๆ นานา (เดาเอาล้วนๆ ว่าต้องเยอะแน่ๆ )  ดังนั้น  บางสิ่งบางอย่างบางความเห็น  มันเป็นไปไม่ได้หรอกครับที่จะตรงใจซึ่งกันและกันไปเสียหมด  

แม้กระทั่งเรื่องภาษาผมก็ว่าเกี่ยวด้วย  บางคนอาจจะพิมพ์แค่ต้องการล้อเล่น ไม่จริงจัง  แต่อีกคนมองว่าไม่สมควรเลยตอบแทนไปด้วยการตำหนิ  บนพื้นฐานของความไม่รู้เหมือนเดิม  ว่าเจตนาเขาเป็นอย่างไร  ทีเล่น ทีจริง หรือแฝงด้วยอะไรอย่างอื่นหรือเปล่า 

จบลงที่ไปตำหนิเขา  ซึ่งประโยชน์ที่เกิดขึ้นคืออะไร  หรือแค่โดนอีกฝั่งปะทะสวนกลับมา?

เปลี่ยนเป็นการแนะนำดีๆ ผมว่าโอกาสที่ประโยชน์จะเกิดขึ้นกับโลก มีมากกว่าแน่นอนครับ

ลาเวนเดอร์บานหน่อยๆ แล้ว 

5    เพิ่มเติมเรื่องคำเรียกญาติ 

อันนี้ละเอียดอ่อน  ขอหยุดพักเพียงแค่นี้  เดี๋ยวกลั่นกรองออกมาไม่ดีจะมีปัญหาเอาได้  

บางทีผมอาจจะเขียนเป็นอีกหัวข้อหนึ่งไว้ให้ได้ถกกัน  เพราะส่วนตัวก็อยากรู้เหมือนกันว่าปัจจุบันความคิดเกี่ยวกับเรื่องนี้เปลี่ยนไปสักกี่มากน้อย

ตอนนี้ง่วงแล้ว (จะมีคนมองว่าเป็น strategy อีกไหมล่ะเธอ)
ขออนุญาตพักผ่อนครับ

รักทุกคน
ผู้เขียน
comment83-1:เปิดเพลงฟังขณะขับรถไม่ผิดกม.ค่ะ
ไม่ใช่ใช้โทรศัพท์ขณะขับรถ 
ฉะนั้น บอกได้เลยค่ะ ว่าสายอะไร เลขข้างรถอะไร ทะเบียนอะไร 
มาเขียนเล่าขนาดนี้ ก็คิดว่าคงต้องมีดีเทลของรถแน่นอน ระดับทำวิทยานิพนธ์พรีเซนท์บอกขนาดนี้ ต้องไม่พลาดแน่นอน 
ของดีๆ ต้องอยากชื่นชม และบอกต่อ 
บอกเลยๆ อยากรู้ๆ
comment84:เป็นนักเขียนใช่ไหมคะ
อ่านแล้วเหมือนพยายามจะให้ทุกคำมีความหมาย
และมันก็มีจริงๆน่ะแหล่ะ
ภาษาเขียนสัก80เปอรเซ๊นต์เลย 

ไม่คิดจะติชมอะไร เป็นผู้เขียน มาเขียนก็ถูกแล้วนิเนอะ ฮี่ๆๆๆ
comment85:เขียนเล่าเรื่องเก่งมากค่ะ
เหมือนกำลังอ่านเรื่องสั้นดีๆ อยู่เลย
น่าจะเอาดีทางงานเขียนได้เลยนะคะเนี่ย

อ้อลืมไป ขอร่วมชื่นชมคนขับกับกระเป๋ารถด้วยคนค่ะ
ใจเย็นและนิสัยดีทั้งคู่เลย
comment86:ผมว่าพี่ต้องเคยเขียนเรื่องสั้นสนุกเเน่ๆ เลย
ส่วนเรื่องรถเมย์ ผมก็เคยประสบอยู่ ขอเล่านะครับ
เป็นสาย 8 เเต่เป็นของเอกชนนะ รถเเอร์ น่าจะมีเรื่องกะมนุษย์ป้า (เเต่หน้าตาน่าจะยายเเล้ว)
โดยเส้นทางนี้ถ้าคนเคยขึ้นรถสายนี้ ก็ต้องพอจะรู้ว่า ครบเครื่อง ขับเร็ว จอดไม่ตรงป้าย จอดบ้างไม่จอดบ้าง 
จอดไม่เข้าป้ายบ้าง เเข่งกัน เเย่งผู้โดยสาร ชิงไฟเเดง สารพัด ปกติเนอะ เพราะโซนนั้นรถติด

มนุษย์ป้าคนนี้ก็โวกเวกโวยวายเเละตั้งท่าบวกกับพี่คนขับเลย เเต่ผมว่าน่าจะเริ่มบวกกันมาพักนึงเเล้ว
ในเรื่องของจอดไม่ตรงป้าย ลงไม่ได้โวยวายใหญ่ (เดาว่าน่าจะเลยป้าเเกมาเเล้วพักนึง)
ทุกคนบนรถเงียบหมด ท่าทางป้าจะเถียงสู้พี่คนขับไม่ได้ก็เลยมองมาทางผม (หาพวก)
ซึ่งผมดันยืนอยู่ใกล้ๆ ป้าเเก ป้าเเกเลยหันมาคุย (พอดีผมหันไปสบตาเเกพอดี เฉีย่ยยย) ว่าเห็นมั้ย ขับเร็ว 
จอดไม่ตรง อันตราย นู่นนี่นั่น.....สรุปมาเต็ม เเบบบ่นๆ ดังๆ ให้คนขับได้ยิน (ประมาณว่ามาเด่ะๆ มีพวกเเล้วเว้ย)
เเต่คนขับ...ไม่ได้เงียบครับ เเกบอกว่า ไม่พอใจ จะจอดให้ลงดีๆ เเล้วเเกก็จอดป้ายถัดไปเลย ให้ป้าคนนั้นลง 

เเล้วป้า......ก็ไม่ลงครับ 555 เรื่องมันกำลังเริ่มบานปลาย ซึ่งผมก็กำลังจะเริ่มเข้าวงไปด้วย (โดยการสะกิดเป็นนัยว่า..ไอ้หนู ช่วยด้วย
ป้าสู้ไม่ได้เเล้ว) เเต่ผมยังนิ่ง เพราะเหลือป้ายเดียวจะถึงตลาดคลองถมเเล้ว 
เเต่ป้าก็ดึงผมไว้ครับ เเล้วบอกผมว่า 
ป้า : ถ้ามันจอดไม่ตรงป้ายนะ ไอ้หนูอย่าลง 
ผม : อ้าววว ป้า.....ผมถึงเเล้วอ่า จะให้ผมไปลงกะป้า (ในอู่ปลายทาง ที่มีเเต่พวกพี่คนขับ) เนี้ยนะ

ทันใดนั้นถึงป้ายคลองถมพอดี ผมเลยตัดสินใจ ลงประตูหน้าเลย เเต่ป้าเเกตามลงมาด้วย 

เเล้วก็ตามสเต็ปครับ ป้าเเกก็ตะโกนด่ารถเมล์ เมื่อตัวเองถึงพื้นเเล้วโดนสวัสดิภาพครับ 

ผมก็ยังดีใจที่ป้าปลอดภัยครับ เเต่ผมไม่อยู่ดูเเล้วครับ
comment87:ผมว่าคนขับกับกระเป๋า เจอคนแบบนี้บ่อย เลยปล่อยให้ผ่านๆไปเดี๋ยวแกก็ลงรถไปเอง
comment88:ดีที่กระเป๋ารถเมย์คนนั้นไม่เหวี่ยง..   เหวี่ยง'บอกตั๋วใส่หน้าคุณลูกค้า
comment89:คนสมัยก่อนบางคนถ้าไม่ใช่ญาติกันจริงๆเขาก็ไม่อยากให้เราใช้คำศัพท์นับญาติกับเขานะคะ คนเหล่านั้นเดี๋ยวนี้ก็แก่แล้ว ซึ่งคนรุ่นใหม่บางคนก็ไม่เข้าใจ ไปเรียกเขาลุง ก๋ง ปู่ ย่า ยาย ยิ่งเป็นการไปกระตุกต่อมขัดเคืองใจเขาเข้าไปอีก ทางที่ถูกควรใช้คำกลางเช่น คุณหรือท่าน ที่สามารถเรียกได้ทุกเพศทุกวัยทุกสถานะ ไม่เป็นการไปนับญาติกันโดยใช่เหตุ แสดงถึงความสุภาพให้เกียรติอีกฝ่ายด้วย เราเห็นสมัยนี้เรียกคนไม่รู้จัก พี่ยังงั้น พี่ยังงี้ บางทีอีกฝ่ายอาจกำลังคิดในใจว่า "นี่หน้าฉันแก่ขนาดเป็นพี่เธอเลยเหรอ "ก็ได้นะคะ แล้วอาจทำให้เกิดความขุ่นเคื่องจนไม่ยอมรับสารที่ฝ่ายตรงข้ามต้องการจะสื่อ
comment90:ลักษณะแบบนี้ ผู้โดยสารท่านนั้น (ก๋ง) ถือว่าป่วยหรือเปล่าคะ
comment91:แนะนำคำว่า "ชายสูงวัย" ค่ะ

ชอบสไตล์การเขียนค่ะ
comment92:ผมว่าเปิดเพลงดังบนรถเมล์ รบกวนผู้โดยสาร ! 
ขออภัยที่ไม่เห็นด้วยกับ หลายๆความเห็น 
เพราะผมเจอ เพลงหมอลำ ลูกทุ่ง เพลงสามช่าที่เอาเพลงสากลมารีมิกซ์  เจอมาทุกรูปแบบ 

เปิดเบาๆก็ว่าไปอย่างพอทนได้ 
นี่เปิดแบบหนักหน่วง รุนแรง ดังลั่น 
ปล.สาย92 71
comment92-1:39 รถส้มอีกสายค่ะ
เปิดเพลง ตื๊ดๆๆๆ เบสหนักๆและเสียงดังมาก เหมือนท้ายรถกระบะเวลาสงกรานต์เลยค่ะ
แล้วขับประหนึ่งอยู่ในหนังฟาสต์เลย
ไม่ให้ตั๋วรถเมล์ด้วยนะคะ
comment93:สงสัยว่าคนขับรถเมล์กับกระเป๋าใจเย็นขนาดนี้เลยหรอ
comment94:ถ้าเจอ 71 ส้ม เข้าไป จะหนาว
comment95:รถของ ขสมก. พนักงานจะได้รับการอบรมมาค่อนข้างดี
ถ้าเป็นรถร่วม ผู้ชายท่านนั้นอาจไม่ได้ลงรถถึงที่หมายโดยสวัสดิภาพ

ใจเขา ใจเรา ทำอะไรก็คิดถึงคนรอบข้างและผลกระทบที่ตามมา
comment95-1:542 เป็นรถร่วมบริการครับ

ตอนผมไล่อ่านก็นึกว่าจะจบแบบไม่สวยเพราะเป็นรถร่วมฯ รู้สึกผิดเล็กน้อยเลย 
แต่ก็อย่างว่าทุกที่ทุกสังคมมีคนทุกประเภทปะปนกันไปเนอะ
comment96:ชื่นชมคุณคนขับรถและคุณกระเป๋ารถเมล์ค่ะ คิดเหมือนบางคห.บนๆว่า คุณคนนั้นที่โวายวายอาจจะมีความไม่สบายบางอย่างอยู่
comment97:ถ้าเป็นสาย 8 ก๋งอาจไม่รอด 5555
comment98:จริงๆก็ไม่ควรเปิดนะ รถเมล์ร่วมสาย 71เปิดเพลงดังเหมือนอยู่ในเธค บางคันมีไฟกระพริบ ยิ่งเพลงมันส์ๆนี่มีขับเร็ว ขับปาด กระชากตามจังหวะเพลงอีก แต่ขอชื่นชมคนขับและกระเป๋าที่ยอมปิดโดยดี เป็นบุญของก๋งมากที่ไม่ขึ้นรถร่วมสาย 71
comment99:ผมว่าคุณก๋งคงจะป่วยครับ ผมเคยเจอคนแบบนี้อยู่ประจำครับ เคยเจอคนนึงอยู่ดีๆ แกก็ด่ากระเป๋าว่าทำไมรถสายนี้ไม่มีรถร้อน แล้วก็พาลพูดไปเรื่องการเมือง แต่กระเป๋าคงรู้ว่าแกคงป่วยเลยไม่ได้สนใจอะไร แกก็บ่นของแกไปเรื่อย แถมตะโกนถามคนในรถอีกรู้มั๊ยใครคือนายกรัฐมนตรีคนแรกของไทย แล้วแกก็ไล่เรียงชื่อนายกรัฐมนตรีของไทยตั้งแต่คนแรกจนถึงคนปัจจุบัน (สมัยนั้นคือนางยิ่งลักษณ์) แล้วแกก็บ่นเรื่องสังคม การเมือง วิเคราะห์ของแกไปเรื่อย จนถึงจุดหมายของแกที่จะลง
comment100:อ่านแค่ชื่อกระทู้นึกว่าเรื่องผี ถถถถถถถ ดีนะ เราเข้ามาอ่านเนื้อหาก่อนทุกครั้ง
comment101:ผมทำงานอยู่เมเจอร์ปิ่นเกล้าครับ หลายๆ ครั้งผมยอมรอ 542 เพื่อที่จะได้ไม่ต้องนั่ง 28 ไปลงอนุสาวรีย์ หรือนั่ง 40 เพื่อไปลงเยาวราชอ่ะครับ กระเป๋ารถเมล์ใจดีจริงครับ
comment102:ผมไม่เชื่อครับ



ไม่เชื่อว่าแกจะอยู่มาถึงป่านนี้ได้
comment103:วัยทอง คะนองศึก
comment104:ใช่ครับ อ่านแล้วมันก็เป็นเรื่องที่เล่าได้สนุกดี มันคงจะดีถ้าเป็นเรื่องแต่ง เพราะคงแสดงถึงจินตนาการของ จขกท ได้ดี

แต่ในกรณีเรื่องจริง ผมเข้าใจคนแก่ว่า ถ้ามีภาพลักษณ์ให้คนเรียกว่าปู่ หรือ ก๋ง ได้ แสดงว่ามีอาวุโสมากแล้ว และ การเป็นผู้อาวุโสนั้น ผมเห็นด้วยกับ คคห 89 คือ คนยังไม่แก่หรือไม่อยู่กับคนแก่ก็คงจะไม่เข้าใจ ว่าทำไม เขาถึงมีอารมณ์ต้องโมโห หรือ ดื้อ ในลักษณะนั้น 

คนแก่แล้ว ไม่ใช่จะสุขภาพดี สารพัดโรคในตัว ทั้งร่างกาย และ จิตใจ 

ยิ่งการเดินทางคนเดียว เราไม่รู้หรอกครับว่า เขากลัว ขนาดไหน หากเกิดอะไรขึ้น เขาไม่ใช่หนุ่มสาวที่จะทนทานกับอะไรได้ หรือหลบหลีกได้แบบคนหนุ่มสาว จริงไหมครับ และ นั่นก็คือคร่าวๆ กับสภาพจิตใจของเขา 

การที่ จขกท เล่าแบบสนุกสนาน ทำให้หลายๆคน อ่านแล้ว มาแสดงความเห็น ถล่ม อาวุโส ต่างๆนานา ถึงขั้นบางคนบอก ไม่รู้อยู่มาได้อย่างไร โชคดีเหลือเกิน จขกท คิดว่า การสร้างความคิดแบบนั้นลงในสังคม มันดีไหมครับ ? หลายคนอ่านแล้วสนุกไปกับ เรื่องราว ทั้งที่จริงๆแล้ว หากเข้าใจสักนิด เรื่องนี้ก็ไม่มีอะไรต้องมาเล่าเลย คนเราทุกคนต้องแก่ครับ ขอให้เห็นใจพวกเขาหน่อย

หลายบ้าน มีคนแก่ต้องออกไปข้างนอก และเขาเหล่านั้นไปคนเดียวกับร่างกายและจิตใจที่มันเสื่อมถอยกว่าพวกเราเยอะ เห็นใจกันสักนิด ช่วยกันสักหน่อย เพราะคนแก่มากๆ เราแค่ตะคอกใส่ เขาก็ตกใจแทบแย่แล้ว การถกเถียงนานๆ เขาอาจเส้นเลือดใสมองแตกก็ได้ ไม่มีอะไรน่าสนุกเลย แต่ จขกท เขียนให้สนุกได้ และ ยังมาบอกว่าตัวเองโดนชมบ่อย ใน คคห 83 เพราะใช้ภาษาเก่ง และแถมมีบอกว่า บาง คคห จิก ขบ จขกท ด้วย ซ้ำยังบอกให้มองตาม ความเห็นมุมของ จขกท นิดนึง จุดนี้ ท่าน จขกท เอาคนแก่มาเล่นสนุกขนาดนี้ ก็ควรรับฟัง คนที่เขาเป็นลูกหลาน ที่มีญาติผู้ใหญ่อยู่ข้างนอกบ้างสิครับ อย่ามาดักคอกันแบบนี้ มันแสดงให้เห็นถึง จขกท ชอบแต่คำชม และไม่รับความเห็นคนอื่น หรือเปล่า ? 

ใช่ครับ คุณเก่ง แต่ คุณดุจะขาดความเข้าใจและเห็นใจคนชราอย่างมาก ไม่เข้าอกเข้าใจ และพร้อมจะนำมาทำเป็นเรื่องสนุกของคุณเอง ผมเจอคนเขียนเก่งๆเยอะ แต่เขาเลือกเรื่องมาเขียน และ หลายคนชื่นชอบตรงนั้นก็ยินดีกับ จขกท ด้วยเพราะก็เขียนสนุกจริง แต่ก็ถ้าในกระทู้ บอกไว้ว่า ขออภัยสำหรับคนที่เห็นต่าง เป็นข้อความเขียนจากใจจริง ผมก็ขอแสดงความเห็นต่าง อย่างสุภาพชนคนนึงเหมือนกัน

อ้อ ผมขอเสริมท้ายว่า ก็ต้องขออภัยที่ จขกท มีเจตนา ให้เห็นความดีของกระเป๋ารถเมล์และคนขับ แต่วิธีการเขียน อ่านแล้วยังไงก็ไปลงที่ก๋งอยู่ดีครับ
comment105:ความจริงรถสาธารณะไม่ควรจะเปิดเพลงฟังอยู่แล้ว หรือถ้าจะฟังจริงๆ ก็เปิดเสียงแค่พอได้ยินคนเดียวไม่ต้องเผื่อแผ่ผู้โดยสารคนอื่น นั่งรถบัสรถเมล์ที่ญป.ก็หลายครั้งไม่เห็นเค้าเปิดเพลงหรือทีวีรบกวนผู้โดยสารเลย 

ปล.อากงคนนี้น่ากลัวจะอยู่ไม่ถึงอายุขัย
comment106:อยากให้ไปนั่งสาย 8 ในตำนานจริงๆ
คงสนุก แต่คนอื่นจะซวยเอา
comment107:เยส ๆ เห็นภาพครับ คุณแลดูเป็นคนคิดบวกนะครับเวลาที่ตกอยู่ใน สถานะการณ์น่าเบื่อผมก็ชอบที่จะคิดให้มันตลก โอเวอร์ถ้าเราไม่สามารถนำพาตัวเองออกจาก สถานะการณ์น่าเบื่อนั้นใด้ คนป่วยเยอะขึ้นจริง ๆ ครับคงด้วยเพราะการไช้ชีวิตในเมืองมัน แก่งแย่งชิงดี อยากดีอยากดัง อยากมั่งอยากมี จนเดี๋ยวนี้ผมไม่ค่อยชอบเข้าสังคม หรือที่คนพลุกพล่านแระบรรยากาศไม่เป็นมิตร เหมือนก่อนรักษาสุขภาพจิตตัวเองกันนะครับ อิอิ
comment108:ไม่ถนัดเรียกก๋ง เรียก ไ..... แล้วกัน
