title:เตือนภัยสาวๆนั่งร้านแมคโดนัล @ โลตัสBTSอ่อนนุช "เมื่อมีคนมาพยายามลวนลามชั้น !!"
comment:จขกท. ขอยืมลอกอินพี่ที่รู้จักมา เพราะไม่เคยโพส pantip เลย แค่เคยตามอ่านกระทู้อย่างเดียว แต่วันนี้มีเรื่องที่อยากจะแชร์และเตือนภัยผู้หญิงทุกคนจริงๆค่ะ

          เนื่องจากวันนี้เราไปนั่งกินข้าวเที่ยงคนเดียว ที่แมคโดนัลด์ สาขาโลตัสสุขุมวิท 50(บีทีเอสอ่อนนุช) ช่วงเวลาประมาณ 11.00 ถึงเที่ยงเศษๆ(คือปกติเราจะซื้อกลับบ้าน ไม่ค่อยได้นั่งสักเท่าไร) วันนี้เผอิญว่าเรารอทำธุระ เราเลยไปนั่งกินแมครอเวลา        

          ถ้าหากว่าใครเคยไปใช้บริการแมคโดนัลสาขานั้นก็คงจะนึกภาพออก ตรงจุดที่เรานั่งอยู่จะเป็นโซฟาที่ติดกับเคาน์เตอร์กดซอส หันหน้าออกไปทางกระจกซึ่งจะเห็นรถไฟฟ้าสถานีอ่อนนุช  ด้านหลังจะเป็นบาร์ที่ขายพวกกาแฟ นั่งกินไปเรื่อยๆ

         จนถึงเวลาประมาณ 11.30-11.40 น. เราหันไปเห็นลุงคนนึง อายุราวๆ50-60 ปี เดินถือกระดาษสีขาวมีตัวอักษรใหญ่ๆยื่นให้คนที่นั่งโต๊ะข้างๆอ่าน (ทำท่าเหมือนคนหูหนวกเป็นใบ้) เราเองก็ไม่ได้ใส่ใจอะไร เพราะตัวจขกทเองก็เคยเห็นลักษณะการขอเงินแบบนี้มาบ้าง ลุงคนนี้เดินมาขอเงิน โต๊ะที่อยู่ข้างๆค่ะ โต๊ะนั้นมากันเป็นครอบครัว ตัวคุณพ่อจะนั่งฝั่งเดียวกับเรา ส่วนตัวคุณแม่นั่งฝั่งตรงข้าม ซึ่งก็จะหันหน้ามาเห็นเราที่นั่งอยู่ ส่วนพวกลูกๆก็จะนั่งแยกออกไปอีกโต๊ะ เพราะโต๊ะนึงจะนั่งได้แค่ 2 คน                                     

         เราหันไปเห็นลุงคนนั้นที่กำลังขอเงินครอบครัวนั้นอยู่แวบนึงแต่ก็ไม่ได้สนใจอะไร (จริงๆเค้าไม่ควรเข้ามาในร้านนี้ด้วยซ้ำ ไม่รู้ว่าพนักงานเห็นหรือไม่ แต่เราเคยเจอเด็กขอทานมาขอเงินบริเวณฟู๊ดคอร์ทชั้นบน ของโลตัสสุขุมวิท 50 บ่อยมาก ซึ่งค่อนข้างน่าเวทนาและลำบากใจเพราะครั้นจะให้บ่อยๆเราก็ไม่รู้ว่าจะเป็นการส่งเสริมการขอทานรึเปล่า)

             เราก็นั่งกินเฟรนช์ฟรายไป ก้มหน้าก้มตาเขียนโน้ตที่เพิ่งนึกอะไรเพลินๆได้ลงบนเศษกระดาษ สักแป๊บนึงเราก็ตกใจเพราะรู้สึกว่ามีคนมาจับๆ สะกิดๆ แขนซ้ายเรา2-3 ที พอเราหันไป ก็เป็นลุงคนนี้ล่ะคะ เอากระดาษสีขาวใส่ซองพลาสติกของเค้ายืนมาให้เราอ่าน คือตัวเราเองรู้สึกไม่ค่อยดีตั้งแต่ถูกเนื้อต้องตัวแล้วค่ะ แต่เราก็โบกมือส่ายหน้า ปฏิเสธแบบสุภาพไป                                             

        ตอนที่ลุงคนนี้เค้ากำลังขอเงินจากเรา เค้านั่งยองๆอยู่ระหว่างเรากับคุณพ่อเด็กที่อยู่โต๊ะข้างๆค่ะ หลังจากที่เราปฏิเสธเค้าปั๊บ..เค้าก็เอามือมาจับตรงสะโพกช่วงล่างของเราหมับทันทีเลยค่ะ!! เราตกใจมากไม่คิดว่าจะเค้าทำถึงขนาดนี้ นี่มันออกแนวคุกคามและลวนลามแล้ว คือมันใกล้จุดอันตรายมาก และเค้าพยายามจะจับตัวเรามากๆ เราเลยรีบปัดมือลุงออกไป แต่จะลุกหนี ก็ทำไม่ได้ เพราะด้านขวาเราติดผนังเคาน์เตอร์ที่กดซอส (คือด้วยความที่ตกใจมาก ทำอะไรไม่ถูกเลย ปกติเป็นผู้หญิงเงียบๆ ไม่ค่อยกล้าโวยวาย) โชคดีที่ในจังหวะนั้นเองคุณแม่เด็กที่นั่งเยื้องๆกับเราเห็นเหตุการณ์พอดี เค้าเลยตะโกนบอกและพยายามใบ้มือว่า ว่าเรามากับครอบครัวเค้า ทำให้ลุงคนนั้นรีบลุกผละไป (ไม่รู้ว่าผละไปด้วยเสียง หรือสัญญาณมือของคุณแม่ท่านนั้น) เรารีบขอบคุณแม่เด็กคนนั้นเป็นอย่างมาก เพราะถ้าเค้าไม่ช่วย เราไม่รู้จะโดนลวนลามขนาดไหน เราเดาว่าเค้าขอเงินคุณพ่อแล้วคุณพ่ออาจจะให้ไปเพื่อตัดความรำคาญรึเปล่า จากนั้นก็หันมาขอเรา เพราะเห็นเรานั่งคนเดียว เราไม่ได้อ่านเนื้อหาในกระดาษเพราะเราเคยเจอตรงสีลมแนวนี้บ่อยมาก เราไม่แน่ใจว่าเค้าเป็นใบ้ หูหนวกจริงหรือเปล่า เพราะตอนแรกผู้จัดการร้านแมค คิดว่าสติไม่สมประกอบ แต่ถึงขนาดลวนลามเรา และพยายามจะคุกคามเราได้ขนาดนี้ คงจะไม่ใช่สติไม่ดีแล้วล่ะมั้ง

           ตอนนั้นเราไม่ได้โวยวายอะไร ไม่ได้บอกผู้จัดการร้าน และลุงก็ไปแล้ว ด้วยความที่ยังช็อคอยู่ด้วย พอกลับมาบ้านเราให้แม่ฟัง แม่เลยบอกควรโทรไปแจ้งที่สาขา เราเลยโทรไปบอกที่ 1711 ให้รับเรื่องแล้ว และสักพักนึงทางผู้จัดการสาขาก็โทรมาขอโทษเรา ยอมรับว่ามีขอทานเข้ามารบกวนลูกค้าบ่อย และแจ้งเรื่องให้ทางโลตัสทราบตลอดเวลาประชุมทุกเดือนเพราะมีลูกค้าร้องเรียนไปเหมือนกัน แต่ยามมีน้อย จะเฝ้าอยู่แค่ส่วนห้างด้านบนตรงส่วนที่เป็น Supermarket ซึ่งโลตัสบอกว่าพื้นที่ในร้านตรงนี้เป็นส่วนสาธารณะ เพราะร้านแมคที่นี่ มีประตูเข้าได้ 4 ทาง สามารถเข้าได้จากหน้าห้างตรงลานที่มีรถวิ่งและขายของได้เลย ไม่ต้องเข้าผ่านประตูห้างที่เป็นประตูอัตโนมัติ

          แต่ผู้จัดการสาขาบอกว่าเคสเราเป็นเคสแรกที่ถูกลวนลาม เค้าจะไปตามดูกล้องวงจรปิดอีกที อันนี้เราก็ไม่แน่ใจเหมือนกันว่าไม่เคยเกิดหรือไม่เคยมีใครกล้าร้องเรียน ส่วนใหญ่ร้องเรียนว่าถูกรบกวนจากขอทานเหล่านี้มากกว่า เราเคยเห็นขอทานเข้ามาในห้างนี้เป็นกลุ่มเหมือนกัน ซึ่งจะเป็นเด็กๆมากกกว่า  เรายังจำหน้าลุงได้อยู่เลยผมขาวๆ เหมือนจะมีหนวดด้วย ใส่เสื้อสีเทาๆดำๆ ผิวคล้ำๆ ผอมๆ ตัวไม่สูงมาก  ขอโทษที่ไม่ได้ถ่ายรูปลุงคนนั้นมานะคะ ด้วยความที่ตกใจจริงๆ ถ้าวันหลังเราผ่านไปอีก แล้วเจอจะถ่ายมาให้ค่ะ

         เข้าใจว่าร้านแมคโดนัลมีลูกค้ามาก วันนึงเป็นร้อยเป็นพันคน และระบบของแมคนั้น ไม่ได้เหมือนร้านอาหารปกติ ที่มีบริกรมาคอยดูแลแต่ละโต๊ะ ซึ่งอาจจะเป็นเรื่องลำบากที่จะต้องจะต้องคอยกันขอทานที่เข้ามาขอเงินในร้าน เพราะเข้าใจว่าธุรกิจการบริการแล้ว ไม่สามารถตัดสินลูกค้าได้จากรูปลักษณ์ภายนอก (บางครั้งถ้าไม่ใช่ขอทาน แล้วไปไล่เค้า ผจก.อาจจะงานเข้าได้หรือถึงเค้าจะเป็นขอทาน แต่เค้าอาจจะมาซื้อแฮมเบอร์เกอร์ทานก็ได้) แต่เรารู้สึกว่าความปลอดภัยในร้านนั้นเป็นเรื่องสำคัญไม่แพ้กัน เพราะพูดตรงๆตอนนี้ยังรู้สึกไม่ปลอดภัยที่จะไปนั่งร้านนั้น อาจจะไม่ได้ไปนั่งอีกซักพัก แต่คงซื้อกลับบ้านแทน ถ้าอยากกิน เลยอยากให้กระทู้นี้มีส่วนในการช่วยเตือนสาวๆ และถ้าหากมีการแชร์หรือมีคนอ่านเยอะ ข้อความนี้อาจจะไปถึงผู้บริหารของทางแมคโดนัลและโลตัส อ่อนนุช เพื่อที่จะได้ปรับปรุงระบบรักษาความปลอดภัยของร้านและห้าง เพื่อที่จะให้ผู้ใช้บริการนั้นได้มั่นใจในความปลอดภัยว่าเหตุการณ์นี้จะไม่เกิดขึ้นอีก หรืออาจจะทำให้เกิดน้อยที่สุดเท่าที่จะทำได้

         ใครที่ผ่านไปแถวนั้นก็ระวังตัวกันด้วยนะคะ เพราะที่ที่เราคิดว่าปลอดภัยแล้ว ก็ยังไม่ปลอดภัยเลย  โชคดีที่มีคุณแม่เด็กมาช่วยเราไว้ทัน ขอบคุณมากๆจริงๆค่ะ ถ้าไม่อย่างนั้นเราก็ไม่รู้จะทำยังไง อาจจะต้องตะโกนโวยวายออกมาเพื่อให้คนแถวนั้นช่วยก็ได้ นี่ขนาดตรงนั้นมีคนนั่งเกือบทุกโต๊ะด้วยซ้ำ ยังกล้าทำขนาดนี้เลย 

ขออนุญาตแท็กหลายๆห้องนะคะ จะได้ช่วยกันเตือน ช่วยกันเป็นหูเป็นตาค่ะ
แท็กก้นครัว เพราะเป็นร้านอาหาร
แท็กสยามสแควร์ เพราะเป็นร้านที่วัยรุ่นไปใช้บริการบ่อย
แท็กโต๊เครื่องแป้ง เพราะสาวๆเยอะ
แท็กศาลาประชาคม เกี่ยวกับการคุ้มครองผู้บริโภค
comment1:TAG ผิดหมวดขอลบนะครับ
comment2:โหวตให้ค่ะ น่ากลัวจริงๆด้วย จขกท.คงตกใจน่าดู
เดี๋ยวนี้ผู้คนไม่มีความยับยั้งชั่งใจกันแล้ว นึกอยากทำอะไรก็ทำเลย
เจ้าหน้าที่ก็พึ่งไม่ค่อยจะได้ ต้องคอยระวังตัวกันเอาเอง
ขอบคุณที่มาเล่าให้ฟังเป็นอุทาหรณ์นะคะ
comment3:สมัยนี้ สตรีและเด็ก เป็นเหยื่อของพวก มิจฉาชีพ ได้ง่ายและบ่อยขึ้น ต้องระวังตัวเอง ขอบคุณ จขกท ที่นำเรื่องมาแชร์ และเตือนภัยกันนะครับ 
   
      คิดว่า สมัยนี้ " ผู้สูงอายุ " ที่โดดทอดทิ้ง ไม่มีงานทำ ไม่มีรายได้ เยอะขึ้นกว่าเดิม ( ขนาด ยังไม่ได้เข้าสุ่สังคม ผู้ สูงวัย เต็มรูปแบบเลยนะเนี้ยะ ) ...  ลองจินตนาการ นึกไปถึง อีกสัก 10 - 20 กว่าปีข้างหน้า จะมี ผู้สูงวัยเยอะกว่านี้แค่ไหน และ คนที่ทำงานเองไม่ได้ ้ต้องเร่ร่อน แบบนี้ ขอทาน ไปเรื่อย   ๆ  จะกลายเป็นปัญหาสังคมแค่ไหน  หากไม่วางแผนชีวิตตัวเองดี ๆ  ลำบากแน่ ๆ  ....
comment3-1:สังคมไทยเป็นสังคมที่ไม่นิยมคนแก่ (มีอายุ40+) ให้เข้ามาทำงานในองค์กรด้วยครับ (ถ้าคุณไม่มีเส้นสาย)

เอาแค่ถ้าคุณถูกLayoutตั้งแต่อายุ30ปลายๆ ถ้าคุณหางานทำในสายงานเดิมหรือเข้าองค์กรไหนๆได้ แสดงว่าคุณมีProfileที่ยอดเยี่ยม
คุณก็โชคดีไป

แต่ส่วนมากหางานไปเถอะ หาจนท้อก็ไม่เจอ ต้องออกมาขายของ ขายอาหาร หรืออะไรก็ตามแต่ที่ไม่ได้เกี่ยวข้องกับที่เคยเรียนหรือทำงานมา

ไปถามเถอะครับ ที่มาขายของกันที่หน้าสยาม 80% ผมว่านั่งทำงานOfficeกันมาทั้งนั้นแหละครับ (ผมไม่ได้ว่าคนออกมาขายของไม่ดีนะครับ 
แต่กำลังจะบอกว่า ถ้าคุณออกมาแล้ว คุณไม่สามารถกลับเข้าระบบได้อีก)

ผิดกลับปท.ที่เจริญแล้ว ยกตย.ที่เพิ่งดังเมื่อไม่นานนี้ คุณลุงอายุ60กว่าหรือ70นี่แหละ ไปเป็นพนักงานในร้านMcDonaldที่อเมริกา ซึ่งคุณจะหาพนักงานสูงอายุในร้านMcที่เมืองไทยไม่ได้แน่นอน เพราะที่นั่นเขาให้โอกาสคนเข้าทำงาน ถ้าคุณมีคุณสมบัติพอ และทางผู้จ้างมีตำแหน่งว่าง ต้องรับคนคนนี้เข้าทำงาน จะปฎิเสธไม่ได้..
comment4:โหวตให้ค่ะ เป็นอีกคนที่เคยไปสาขานี้ น่ากลัวจังเลย ขอบคุณเจ้าของกระทู้ที่เตือน ต้องบอกเพื่อน ๆ แล้ว
comment5:ดีที่ปลอดภัยค่ะ สาขานี้ตอนกลางวัน ที่เราเคยเจอคือบางทีก็มีเด็กเร่ร่อน เข้ามาขอทานอาหารที่เหลือซึ่งๆหน้าเลย ตอนเรากำลังจะยกถาดไปเก็บอะค่ะ

ก็สงสารนะ แต่ก็ตกใจตอนน้องๆมาที่โต๊ะ-"-
comment6:แถวบ้านเลย น่ากลัวมากๆขอบคุณนะคะเดียวจะเอาไปเตือนเพื่อนๆรอบตัว
comment7:สาขานี้สมัยคบกับแฟนเก่าเราไปบ่อย ไปนั่งรอเขาเนี่ยละ ดีนะไม่เจออะไรแบบนี้
comment8:ขอบคุณ จขกท. ที่มาโพสเตือน   เราจะเก็บไปเตือนลูกสาว เพราะพักอยู่แถวนั้น และลูกชอบไปนั่งที่แมคฯ สาขานั้นบ่อย
comment9:ลุงหื่นออกเลยนะ ลุง
comment10:ขอบอกได้ไหม ว่าทีหลังให้โวยวายดังๆเลย อย่ายอมให้มันจับ

เฮ้อ น่ากลัวจริงๆ
comment11:ร้านผมปกติก็ไม่ให้ขอทานเข้า

เมื่อก่อนเคยหยวนๆ เพราะเห็นพิการหรือยากจน แต่พวกนี้ดันเข้าไปกวนลูกค้า บางโต๊ะที่เขาพาแฟนมาด้วยก็ต้องให้เงินด้วยความลำบากใจ เพราะกลัวว่าอีกฝั่งจะหาคิดว่าตัวเองขี้งก ไม่เห็นใจคนจน

ไอ้พวกนี้มันฉลาด ครับ โต๊ะไหนผู้ชายนั่งกับผู้หญิงสวยๆ หน่อย มันจะรีบพุ่งไปเลย ได้เงินมาเห็นๆ เพราะผู้ชายก็อยากได้หน้า จะให้น้อยก็ดูน่าเกลียด ขอทานมันก็สบายไป หลังๆ เห็นพวกนี้เดินเข้าร้านเมื่อไหร่ ผมไปยืนบังไว้เลย แล้วโยนให้บาทสองบาท เอาเงินไปได้ แต่ห้ามเข้า คนเขาจะมากินข้าว ไม่ได้มานั่งทำทาน

แต่เดี๋ยวนี้พวกมันฉลาดกว่าเมื่อก่อน แต่งตัวดี เดินเข้ามาดื้อๆ ไม่มีขออนุญาต เสร็จแล้วก็ชักกระดาษออกมา ผมเป็นใบ้,พิการ,ป่วยเรื้อรัง ฯลฯ ยื่นให้ลูกค้าดู บางทีเข้ามาดีดกีต้าร์ร้องเพลงในร้านก็มี มีครั้งหนึ่งทัวร์มาลงทีร้าน ไอ้พวกเวงนี่ดันมายืนดีดกีต้าร์ทวงเงินลูกค้าตั้งนาน พวกทัวร์กับไกด์มองหน้ากันเลิ่กลั่ก ตอนไปแล้วไกด์ยังมาบ่นกับผมเลย ว่าปล่อยพวกมันเข้ามาได้ไง? ผมก็บอกว่าไม่รู้ว่ามันเป็นขอทาน ไม่งั้นก็ไม่ปล่อยพวกมันให้เข้าร้านหรอก หลังๆ เลยต้องหมั่นสังเกต ครับ ถ้าเริ่มตั้งท่าขอเงินแขกเมื่อไหร่ เชิญออกนอกร้านทันที...
comment11-1:คุณคิดและทำถูกแล้ว ที่ปกป้องรักษาลูกค้าของคุณแบบนี้ 

เป็นความจริงนะ  การที่ร้านอาหารปล่อยให้ขอทานทุกชนิดเข้าไป  มันเป็นการรบกวนทั้งการจะกินและทั้งจิตใจ
ต้องมานั่งคิดพิจารณาตนเองอยู่ทุกครั้ง ว่า เราใจร้ายหรือเปล่าที่ไม่ให้เงินเขา
แต่ถ้าให้ ก็เท่ากับเราส่งเสริมให้ขอทานพวกนี้มารบกวนต่อไปไม่จบสิ้น  เอ๊ะ เราเห็นแก่ตัว หรือขอทานพวกนี้เห็นแก่ตัว
(ดูสิต้องมานั่งคิดอีก)
และไม่เป็นผลดีต่อกิจการร้านอาหารนั้นเอง   คือไปกินอาหารร้านไหน เจอขอทานเดินมาขอบ่อยๆ ที่สุดก็เลิกไป
comment11-2:ไม่ต้องห่วงนะคุณผู้ชาย เรื่องหน้าบาง อายหญิง แล้วจำใจให้เงินขอทาน
สำหรับเรา ถ้าใครให้เงินขอทาน คุณคือผู้ให้การสนับสนุนอย่างเป็นทางการของการค้ามนุษย์นะ
comment11-3:เราเป็นแบบ 11-2 เลยค่ะ ดีไม่ดีเราเปิดปากก่อนเลน เชิญโต๊ะอื่นนะคะ
comment11-4:ใช่ๆ ขนาดเคยมีเพื่อนผู้ชายเราจะให้ตังขอทานเรายังห้ามไว้เลยค่ะ
comment11-5:เหอะ แต่หนุ่มของเราไม่เคยจะเอาหน้าด้วยการให้เงินขอทาน  นอกจากไม่ให้แล้ว ยังจะไปต่อว่าคนที่ให้โต๊ะข้างๆ อีกแน่ะ

เหตุการณ์นั้นเกิดขึ้นที่ลานเบียร์ ตรงข้ามโลตัสอ่อนนุช นั่นแหละ   ขอทานเยอะมากกกกกก...... 
เรากับสามีไปนั่งทานอาหารกัน แล้วมีขอทานเด็ก เดินมาขอเงิน  สามีเราไม่ให้ เด็กเดินไปขอโต๊ะข้างๆ (ซึ่งเป็นฝรั่ง)
ฝรั่งคนนั้น ลุกมาถามเราเป็นภาษาไทย บอกว่า เด็กหิวข้าวจะสั่งข้าวให้เด็กกิน เขาไม่อยากให้เงิน
เราก็ชี้มือไปที่ร้านขายอาหารตามสั่ง   ฝรั่งก็เดินไปสั่งข้าวผัดให้เด็กขอทานซึ่งเข้ามาสมทบอีก 1 คน

สามีเรามองหน้าเรา เขาฟังภาษาไทยไม่รู้เรื่อง  พอเราบอก สามีเราหัวเราะแบบ... เออ เจ้าฝรั่งคนนั้นโง่จริงหรือแค่อยากโชว์หญิง (คือเรา)  ไอ้เด็กสองคนนั่นมันไม่ได้หิวเลย สังเกตดูกิริยาการกินของมันสิ  คอยดูนะว่ามันกินไม่หมด
ซึ่งก็เป็นความ  มันแตะเข้าปากไปนิดเดียว แล้วมันก็แว๊บไปเลย ข้าวผัด 2 จาน ยังเหลือพูนทั้ง 2 จานเป็บซี่ขวดขนาดกลางก็พร่องไปนิดเดียว

ฝรั่งที่สั่งอาหารให้  ก็ไม่ทันเห็นหรอกเพราะมัวแต่เม้าท์  สามีมองตาเรา เราก็ปรามอย่าเลย 
มองเข้าของร้านมาเก็บจานแล้วรู้สึกจุกในอกแทน
comment11-6:11-5

คนเค้าอยากให้ข้าวผัดก็ไปว่าเค้าอีก  แทนที่จะอยู่เฉยๆ  

สามีคุณ นี่เป็นพวกชอบเสือเรื่องคนอื่นนะครับ
comment11-7:11-6   สามีชั้นเค้าแค่ ไม่เห็นด้วย ที่เด็กขอทานพวกนั้น  โกหก  ว่า หิว   เสร็จแล้วก็ กินทิ้งกินขว้าง  ราวกับอาหารนั้นไม่มีค่า

เค้าก็ยังไม่ได้เสือ-ก  จริงๆ นี่     แค่เห็นว่าเป็นสิ่งไม่ดี ก็เลยอยากเตือน ฝรั่งด้วยกัน ให้รู้เท่าทันเล่ห์เหลี่ยมเด็กขอทาน


ทำไม  โกรธแทนเด็กขอทานเหรอ  กลัวพวกมันขอทานไม่ได้อีกเหรอ กลัวมันหมดไปจากสังคมไทยหรือไง

และเพราะเค้า เห็นเด็กที่หิวโหยจริงๆ  ยังมีอีกมากมาย   เราไปเที่ยวที่ลาว  เด็กมาขอทาน ขณะเรากำลังกิน

เราบอกปฏิเสธ  แต่เด็ก ชี้ที่อาหาร  ขออาหารที่เรากินก็ได้   พอเราให้  เด็กแย่งกันกินอย่างหิวโหย จนสามีชั้นต้องสั่งอาหารให้กินใหม่

ผิดจาก เด็กขอทานที่เมืองไทยนะ
comment11-8:11-6 แรงไปป่ะเธอ
comment12:เข้าใจอารมณ์ จขกท เลยค่ะ เพราะถ้าเป็นเรา เราก็คงตกใจร้องไม่ออกเหมือนกัน
comment13:เจอแบบนี้อย่าอายครับ เอา จานอาหาร ฟาดมันเลย แล้วโวยวายดังๆ ว่ามันลวนลาม ....
comment14:คุณต้องมีผู้ชายอย่างผมดูแล้วล่ะ
comment14-1:เข้าทางเลยใช่ไหมคะ 5555
comment15:เคยเจอที่แม็คสาขานี้เหมือนกัน ซัก 3-4 ปีได้แล้วมั้งคะ 
แต่เป็น ผญ นะแก่ ๆ หน่อย ตอนนั้นเรานัดส่งสินค้าให้ ลค 
ระหว่างรอก็นั่งเล่นโทรศัพท์ไปเรื่อย ๆ มีป้าคนนึงประมาณ 50+ ผอม ๆ จีนๆ 
แกเดินมาจับตัวเราบอกว่าขอแลกเงินหน่อย เราก็เดี๋ยวดูก่อนนะคะ 
เราก็เก็บโทรศัพท์ แต่สังเกตแกมองแต่ในกระเป๋าเรา เราเลยเอากระเป๋ามาชิดๆหน้าอกแล้วเปิดซิปนิดเดียวหาเศษให้แก
แต่ แกเอาเหรีญ 5 มาแลกใช่ป่ะ แกจะเอาเหรียญบาท พอเราหยิบให้แกก็เอาเหรียญ 5 แกตืนไปด้วย 
นั่งงงว่าตกลงมันเรียกว่าแลกได้เรอะ - -' 

พอได้สติก็มอง ๆ หาแก แกไม่ได้เดินไปตู้โทรศัพท์นะ เหมือนเดินหาเหยื่อรายอื่นมากกว่า 

น่ากลัวมาก ๆ ขนาดกลางวัน คนเยอะ ๆ นะ 

ชี้ลายแทงอีกอย่าง ห้องน้ำ ผช ที่นี่นะ สุดยอด แบบ เหยมีจริงดิ คือลองไปได้เลย ดึก ๆหน่อย  555
comment15-1:ห้องน้ำผู้ชาย ไม่ต้องรอดึกๆ หรอกครับ เช้าๆก็มากันแล้ว

เมื่อก่อนเสาร์อาทิตย์ผมจะลงจากรถทัวร์ตรงโลตัสอ่อนนุชประมาณ 10 โมง ไปเข้าห้องน้ำ/กินข้าว แล้วค่อยต่อรถไฟฟ้าไปธุระ

 ผมไปใช้ห้องน้ำที่นั่นทีไร เจอประจำมีทุกรูปแบบ ทำใจไว้เลย
comment15-2:มีอะไรรึ

ไม่เข้าจึยย่างแรง
comment15-3:อ้อ ถ้าเรื่องช่วยตัวเองแล้วพยายามชะโงกดูของคนอื่น หรือมาเป็นหมู่คณะช่วยตัวเองตรงโถฉี่ มีทั้งหนุ่ม แก่ อ้วน มาครบทุกประเภท

ทำได้อย่างเดียวทำใจ ไม่สนใจพวกมัน แล้วป้องกันตัวเองเดินเข้าห้องน้ำเถอะครับ มันไม่ใช่มีแค่เช้า และดึก มันมีทั้งวัน สงสัยพวกนี้คงว่างมาก อยากให้จุ๊ดจู๋พวกนี้มันติดเชื้อจากในห้องน้ำจนเน่าจริงๆ ผมเคยใจกล้าไปถามหลายคนที่ทำอย่างนี้กับผมว่า 

"มีปัญหาอะไรกับผมหรือเปล่า ทำไมต้องโรคจิตใส่ผม อยากเห็นของคนอื่นมากนักหรือไง ไปโรงพักกันไหม ผมไม่อายนะ" 

ก็เดินหนีกันไป เวลาพวกนี้ที่ผมเคยเข้าไปเอาเรื่องเจอผมอีกก็พยายามหลบๆ แต่ก็ยังทำนิสัยเดิมกัน ไปส่องคนอื่นแทน สันดานมันคงแก้ไม่ได้ ป้องกันตัวเองดีที่สุดครับ
comment16:ร้านแมคฯสาขานี้ เราไปนั่งประจำเลยค่ะ เพราะติดสถานีไฟฟ้า ระหว่างรอเพื่อน ขอบคุณที่มาเตือนนะคะ
comment17:ขอบคุณเจ้าของกะทู้ที่นำมาเตือนค่ะ น่ากลัวจริงๆสมัยนี้
comment18:ไม่แน่ใจว่าลุงคนเดียวกับที่มาขอใน KFC โลตัสอ่อนนุชมั๊ย

ขานั้นไม่มีกระดาษอะไร มาถึงก็ยื่นแก้วมาเขย่าๆ เหมือนจะบอกว่าขอเงิน ทำหน้าตาแบบถทึง

ถ้าไม่ให้จะยืนเขย่าแบบนั้นไม่ยอมไปไหน

และจะเลือกโต๊ะที่มีผู้หญิง คือจะยืนฝั่งที่มีผู้หญิงนั่ง

เราไปกับแฟน ลุงนั่นก็มายืนตรงที่เรานั่ง เขย่าๆแก้วไม่ยอมไป (เราบอกแฟนเสมอว่าไม่ให้ขอทานคนไหนทั้งนั้น เจอเดชขอทาน คนเก็บขยะ มูลนิธิต่างๆ มาเยอะแล้ว)

เราไม่ให้เพราะเห็นลุงนั่นทำกับโต๊ะอื่นมา

พนักงาน KFC เดินไปมา แต่ไม่มายุ่ง

ลุงยืนกดดันเรา 5 นาทีได้ เราไม่ยอมให้ ลุงเลยเดินไปโต๊ะถัดไป มีแต่สาวๆ

สาวๆกลัวก็ต้องยอมให้กันไป

ขอทานสมัยนี้น่ากลัวกันมาก
comment18-1:คือ ถ้าเป็นร้านอาหารข้างทางพอเข้าใจ
แต่แมค แล้วก็ KFCนี่ ไม่น่าจะปล่อยให้เกิดแบบนี้ขึ้นเลย
หรือพนักงานร้านเดี๋ยวนี้ไม่ดูแลลูกค้ากันแล้ว จ่ายเงินหน้าเคาม์เตอร์เสร็จ จะทำอะไรก็เรื่องของคุณ?
ทุกวันนี้เซ็งมาก เข้าร้านพวกนี้ ไม่เจอเด็กมานั่งฟรีติวหนังสือ ก็เจอประชุมขายตรง เบียดเบียนกันมาก
ซื้อเสร็จกลับเลย ไม่งั้นก็ไม่เดินเข้าร้านเลย เสียอารมณ์
comment18-2:น่าจะคนเดียวกับที่เคยเจอค่ะ ปัดมือออก จ้องไปมีจ้องกลับ
ได้ใจเกินไปแล้ว คิดว่าทำได้ก็ทำอีก
comment18-3:ขนาดเรามีผู้ชายนั่งอยู่ด้วย เค้ายังไม่กลัวเลยค่ะ
นี่ถ้าไปคนเดียวคงลำบาก เพราะนั่งติดกระจกเลย
comment19:จะว่าไป  ขอทานในร้านแมคฯ ทุกวันนี้ไม่ได้มีแต่ในเมืองไทยนะเนี่ย

เราอยู่เยอรมันก็เจอบ่อยแล้วเดี๋ยวนี้ ทั้ง KFC และที่แมคฯ  แต่ที่นี่ถ้ามีการมาแตะเนื้อต้องตัวกันในลักษณะนี้  ขอบอกว่า เป็นเรื่อง  เรียกตำรวจได้ทันทีเลย
comment20:เมื่อวานก็เจอ      ยื่น อะไรมาให้ อ่าน ดิฉัน ทำไม่  สนใจ แต่ตา คอยเหลือบ มอง  ที่ สวนพลู   ค่ะ
comment21:บ่อยมากครับ อ่อนนุชเหมือนกันนี่แหละ มีเด็กหูหนวก เป็นใบ้ ยื่นกระดาษ ก็เลยส่ายหน้าไป สักพัก น่าจะ 20 นาที มาอีกคน แต่เป็นเด็กโต ก็ส่ายหน้าปฎิเสธอีกที  ผมไม่รู้ว่าหูหนวกเป็นใบ้จริงหรือเปล่า เพราะไม่อยากส่งเสริมขอทานก็ตรงนี้อ่ะ  แล้วเวลาที่ผมไปกินแม็ค  ปกติจะสั่งทานในร้าน แต่เดี๋ยวนี้ สั่งกลับบ้านเท่านั้น เฟร้นฟราย เหี่ยวก็ยอม

*แก้คำผิด
comment22:ทีหลังขอร้องให้ตะโกนเลยครับ ว่าโดนลวนลาม เดี๋ยวได้เจอ สมาคมชมตีน แน่ ไอ้ลุงจะไม่กล้าทำแบบนี้กับใครอีกเลย
comment23:เป็นเรา...คงเอาเอาถาดแม๊คฟาดหัวอิลุงนั่นไปแล้ว
แล้วค่อยแกล้งบอกว่าตกใจมือเลยไวไปหน่อย

ใครมาขออะไรเราไม่ให้หรอกค่ะ 
เดี๋ยวนี้มีเยอะมาก พกบัตรผู้พิการก็มี (ของจริงรึเปล่าก็ไม่รู้)

คนเรามีสติกับการใช้ชีวิตดีๆนะคะ คนที่นั่งเหม่อๆ ใส่หูฟัง กดโทรศัพท์ไม่มองใคร 
มักเป็นเหยื่อมิฉาชีพได้มากกว่าคนอื่น
comment24:เคยเจอเป็นผู้หญิงวัยกลางคน  ริมถนนยื่นกระดาษที่เขียนให้แต่เราไม่สนใจ
สักพักเดินไปกินข้าวร้านแถวนั้น ชีกางร่มเดินเข้ามาสั่งข้าวเฉยเลย ไหนเขียนบอกว่าเป็นใบ้ไง? คนนี้พูดไม่ชัดน่าจะเป็นแก๊งต่างด้าว

อีกเคสนี่ยิ่งเนียนมาก อึ้งมาก ทำให้เราเลิกให้ขอทานไปเลย
ฮีนั่งขอริมถนนกลางแหล่งท่องเที่ยวต่างชาติเยอะ 10คนเดินผ่านให้9คน เป็นง่อย เป็นปัญญาอ่อน พูดเอ๊าะแอ๊ะ ยิ้มไหว้ตลอดตอนคนเดินผ่าน
ทุกคนต้องสงสาร ต่างชาติเห็นยิ่งอินมากมาจับตัวคุยด้วยแล้วให้กำลังใจตลอด 
ให้คนละ20ขึ้น ต่างชาติให้เป็น100ขึ้น แฟนเราก็ให้

พอดีจอดรถแถวนั้นซื้อขนมมานั่งกินในรถเลยเห็นเรื่องจริง
ตอนไม่มีคนผ่านหน้านิ่ง ควักบุหรี่ขึ้นมาสูบ จิบน้ำ ควักแบงค์มานับเป็นปึกแล้วเก็บเข้ากระเป๋า  ชิลมาก ยิ่งกว่าปกติเลย
มือขาไม่ได้บิดง่อย ไม่ได้ปัญญาอ่อน    ทุกสิ่งคือการแอคติ้งขั้นเทพ!!! และรายได้ดีมาก 20นาทีที่เราเห็นน่าจะไม่ต่ำกว่า2พันขึ้น
comment25:เราอยู่ปากน้ำค่ะก็เคยเจอตอนไปตลาดนัดตอนเย็นที่ช่วงเวลาคนเลิกงาน กำลังซื้อทุเรียนแล้วรอแม่ค้าปลอกเปลือกทุเรียน
จากนั้นก็โดนสะกิด หันหลังไปเจอคุณป้ามาสะกิดที่แขนแล้วยิ้มโชว์ป้าย 
ขอตังนี้แหละแต่ไมได้อ่าน เราก็ส่ายหน้าแล้วซื้อทุเรียนต่อ แม่เค้าก็ชวนเราคุยเรื่องทุเรียนต่อราคางี้
แม่ค้าทุเรียนแน่มาก ป้าเค้าโชว์ป้ายแบบอ่านหน่อยๆๆ แม่ค้าไม่สน ปอกเปลือกทุเรียนอย่างเดียวไท่หันไปมองเลย 

พอป้านั้นเดินอออกไปเค้าบอกว่า"ไม่ไว้ใจนะน้อง เจอที่ออกข่าวถือป้ายแบบนี้แหละ แต่ว่าเดินไปได้ซักแปปหยิบโทศัพย์มาคุย"

พอแม่เจอมู้น้อีกก็คิดว่าคนสมัยนี้เยอะจริงๆ
comment26:เราเข้าใจจขกท.นะ อารมณ์ตกใจอะ มันไม่ทันคิดว่าต้องตระโกน เราเคยโดนเด็กผู้ชาย เอามือล้วงเข้ามาในกระโปรงจับก้น โดนเนื้อเลย สยองมาก พ่อเด็กก็เห็นว่าลูกตัวเองทำแบบนี้ แต่ไม่ขอโทษเราสักคำ คงสันดานเดียวกัน เราตกใจมาก แทนที่จะตะโกนด่า กลับวิ่งหนี มานึกๆดู ทำไมไม่ตะโกนด่าไปเลยก็ไม่รู้
comment27:เราเข้าใจจขกท.นะคะ

ก็นั่งกินคนเดียว เงียบๆ พอเจอแบบนี้ตกใจ ยังตั้งสติไม่ถูก ดีว่าคุณแม่โต๊ะนั้นไวนะคะ ไม่งั้นช่วงที่ตกใจและเงียบอยู่อาจจะโดนอีกเด้ง 2เด้ง

ตอนนี้เราไม่ให้เงินขอทานไหนเลยอ่ะ แบบ...ใครจะมองว่างก ไร้น้ำใจ อะไรก็ช่าง อยากทำเดี๋ยวหาที่ทำเอง ไม่ต้องเดลิเวอรี่ถึงที่
comment28:แย่มากๆ
comment29:ผมเคยเจอที่mcสาขาเมเจอร์รัชโยธินเป็นเด็กผู้หญิงม.ปลายใส่ชุดพละท่าทางสะอาด
อยู่ๆก็เดินมาไหว้แล้ววางกระดาษให้อ่านแต่ผมไม่ได้อ่านเพื่อนผมมันส่ายหน้าก่อน
เธอเลยหยิบกระดาษและเดินออกไป
comment30:เข้าใจว่า จขกท ตกใจ
ทำอะไรไม่ถูก
คราวหน้าแนะนำให้โวยวายเลยค่ะ
จะได้ให้ พนง. จับตัวไว้แล้วแจ้งความ
จับซะเลย
comment31:เคยสนับสนุนครับ วันนึงผมไปกินหมูกะทะกับแฟน ก็มีคุณยายแต่งตัวโทรม ๆ หิ้วตะกร้าใบเล็ก ๆ ขายพวกลูกอมกับกระดาษทิชชู่
ด้วยความสงสารครับ เลยถามยายแกว่า "ทิชชู่ห่อเท่าไหร่ยาย?" ยายตอบ "20 บาทจ๊ะ" ทิชชู่แบบไซส์เล็กๆอ่ะครับที่ขายในร้านวัตสันอ่ะ 20 บาทนี่กำไรมาก ๆ เลยนะครับ

ผมก็บอกยายงั้นผมช่วยซื้ออันนึงนะ พอเปิดกระเป๋ามีดันไม่มีแบงค์ย่อย จ่ายไป 100 บาท "ยายๆ ถอนผม 80 บาทนะ" ยายทำหน้ามึนและเดินจากผมไปอย่างเงียบๆ ทิ้งให้ผมกับแฟนนั่งงงอยู่สองคน ผมเดินตามไปบอกยายว่ายายลืมถอนเงินผมนะครับ ยายบอกว่าถอนอะไร!! ให้มาพอดีแล้ว

หลังจากนั่นผมไม่เคยอุดหนุนบรรดายายๆที่หิ้วตะกร้าใบเล็กๆขายทิชชู่อีกเลย
comment32:สาขานี้ป๋าไปบ่อยเพราะอยู่ใกล้ๆ แต่ลุงคนนั้นไม่ใช่ป๋านะครับ (ร้อนตัว)
comment33:จขกท.คะ  ถือเป็นบทเรียนค่ะ  แต่ถ้าเจอเหตุการณ์ลักษณะนี้อีก อย่านิ่งนะคะ
พูดดังๆๆเลย ไม่ต้องอาย มันจะเป็นประโยชน์กับตัวเรามากกว่าเงียบ ถ้าวันนั้น
ไม่ได้พี่ผู้หญิงคนนั้น น้องคงโดนมากกว่านี้แน่ๆๆ ทุกวันนี้สังคมมันอยู่ยากขึ้น
ผู้หญิงที่ไปไหนคนเดียว ต้องดูแลตัวเองมากกว่าที่ควรเป็น  ยิ่งมีคนอยู่เต็มร้านนี่
ยิ่งไม่ต้องกลัวเลยค่ะ  ส่วนตัวแล้วตอนวัยรุ่นเคยถูกลวนลามบนรถเมล์ ตอนนั้นรถแน่น
มาก แต่รู้ว่ามันเจตนา เอาสะโพกมันมาถูๆๆ  โมโหมากกระทืบเท้ามันไปแล้วร้องโวยวาย
ส่วนมันก็รีบมุดลงรถไปเลย
comment34:เคยเจอขอทานที่ KFC ในโลตัสสาขานั้นแหละค่ะ

เรากำลังนั่งกินอาหารจานข้าวอยู่ในร้าน มีเพื่อนไปด้วยค่ะ โต๊ะนั่งสองคน ข้างขวาชิดกระจก
ที่เจอคือชายขอทานกลางคนถือถ้วยและไม้เท้า เค้ามายืนข้างโต๊ะด้านซ้ายและยื่นถ้วยมาข้างๆ
เราก็ส่ายหน้าเป็นสัญญาณว่าไม่ให้ รู้สึกเซ็งและประหลาดใจว่าเข้ามาได้ไง
แต่มันไม่จบแค่นั้น...ขอทานชายนายนั้น ยื่นถ้วยมาตรงหน้า
เหนือจานอาหารเราในขณะที่เรากำลังจะยกช้อนเข้าปาก มันเกินไปนะ
สิ่งที่เราทำก็คือยกแขนที่อยู่ใต้แขนเค้า ขึ้นมาปัดทั้งแขนทั้งถ้วยเค้าออกไปค่ะ
แล้วหันไปจ้อง สิ่งที่เห็นคือเค้าจ้องกลับด้วยสายตาไม่พอใจ อุต๊ะ!! บอกสิชั้นผิด?!!
แล้วเค้าก็ลากขาออกไปค่ะ

ปล.1 พนักงานชายยืนเฉยอยู่ด้านหลังไม่ไกลเท่าไหร่ เข้าใจน้องเค้านะคะ คงเจอเป็นประจำและรับมือยาก
ปล.2 ชื่นชม จขกท ที่มีการแจ้งให้สาขาทราบค่ะ ตัวเราแค่คิดแต่ไม่ได้แจ้ง ปกติไม่เคยเข้าไปนั่งในโลตัสนั้นเลย
บวกกับตอนกลับ ก็เห็นสภาพห้างค่อนข้างเปิดโล่ง คนเข้าเยอะรวมทั้งคนจรแถวนั้นด้วย เลยปลงแทนห้างค่ะ
ปล.3 อยากทราบเหมือนกันว่าคนอื่นจะให้เงินเค้ามั้ยถ้าเจอแบบนี้ สำหรับเราไม่ให้ค่ะ และไม่คิดว่าตัวเองใจดำด้วย
มีมือเท้าเท่ากันใช้ความใจดีของเพื่อนมนุษย์เป็นช่องทางหากิน ถ้าจะทำทานเราหาที่ทำเองได้ ไม่ต้องมาเสิร์ฟถึงที่

---------------------------------------------------

มาเพิ่มเติมเรื่องการลวนลาม

ตอนอยู่มหาวิทยาลัย ต้องขึ้นรถเมล์ไปกลับค่ะ และเรานั่งหลับเป็นประจำ
มีอยู่ครั้งนึง รู้สึกว่าอกเสื้อโดนสะกิด (ถึงฟองน้ำหนาก็รู้สีกนะเออ)
เราไม่ได้ลืมตาในทันที แต่เหลือบตามองค่ะ สิ่งที่เห็นคือ...
ผู้ชายที่นั่งข้างใน (รถแอร์ เรานั่งนอก เค้านั่งใน ปิดผ้าม่านสีน้ำเงิน)
กอดอกเข้ามาชิดเราค่ะ มือซ้ายอยู่ใต้ข้อศอกขวา ปลายนิ้วพยายามเข้ามาแตะ
เรายังแกล้งหลับ แต่เค้าคงรู้ตัวเลยหดมือกลับ ตอนนั้นยังเด็กเลยไม่ทันนึกได้ว่าต้องด่าค่ะ
ได้แต่ถลึงตาจ้องเค้าค่ะ เค้าก็หลบสายตานิ่งๆ อยู่บนรถค่ะ ดูแล้วไม่น่าจะหื่นเลย
คนพวกนี้คงจิตใจไม่มั่นคง มีโอกาสเมื่อไหร่อาจจะเนียนไปตามสถานการณ์ แย่จริงค่ะ

ปล.เสื้อนักศึกษาไม่รัดติ้ว กระโปรงพลีทยาว และใส่แว่นดูเนิร์ดๆ ไม่น่าจะอันตรายแต่อย่างใด
comment34-1:เคยเจอครับ ทั้งที่ร้าน KFC และ เชสเตอร์กริล น่าจะคนเดียวกัน แต่แปลกใจ พนักงานไม่ยอมเดินไปไล่ เคยเห็นเค้าเดินไปหากลุ่มเด็กนักเรียนหญิง ทั้งกลุ่มโวยวายด้วยความกลัว (เพราะมีกันหลายคน) เค้าเลยเดินหนีไป ส่วนพนักงานยืนเฉย
comment34-2:คนเดียวกันแน่ๆ พนักงานเดินผ่านไปมา ยังไม่ไล่เลย

แต่เราเข้าใจนะ ตอนนั้นมีแต่พนักงานผู้หญิงทั้งนั้น คงกลัวกันน่ะ
comment35:จริงๆมันต้องร้องป่ะ? อันนี้ถามด้วยความสงสัยเลย คือเรานั่งรถเมล์อยู่ รถเมล์โล่งมาก เรานั่งเบาะเดี่ยวท้ายรถเลย มีผู้ชายคนนึงมายืนตรงเรา เราก็ไม่อะไร ทีนี้มันพยายามเอาไอนั่นมาถูแขนเรา เราก็หันไปมองนิดนึงแบบทำไรอ่ะ? แต่ไม่สนใจ มองออกนอกรถและเขยิบหนี มันก็ตามนะ และพยายามถูต่อ แต่เราเป็นสาววาย(?)และเห็นมาเยอะ(เห็นอะไร!)เราก็เลยไม่รู้สึกอะไร พอเราจะลุกเพราะถึงบ้านมันก็กักไว้ เราก็พยายามออก พอลุกได้มันก็เอาไอนั่นกระแทกสะโพกเรา นั่นแหล่ะ เราถึงรู้ตัวว่าโดนลวนลาม คือจริงๆควรร้องตั้งแต่แรกใช่ไหม?
comment36:เราเคยเจอประมาณนี้ที่แมค สาขาสีลมตรงตึกซีพี เป็นลุงขอทานแก่ๆเข้ามาจับไหล่ลูกค้าแล้วเขย่าใหญ่เลยน่ากลัวมาก เราเองก็โดนด้วย แต่ด้วยความตกใจเลยใช้มือปัดอย่างแรง เค้าเลยเดินไปโต๊ะอื่น สักพักมีพนักงานมาต้อนแกออกไปจากร้าน อ่านกระทู้นี้แล้วไม่เข้าใจว่าทำไมเหตุการณ์มันเกิดบ่อยจนเป็นปกติไปแล้วเหรอร้านแมคเนี่ย
comment37:น่าจะคนเดียวกับที่ผมเคยเจอหลายหน ทั้งที่ร้าน KFC และ เชสเตอร์กริล โลตัสอ่อนนุช แต่พนักงานทั้งสองร้านกลับมองเฉยซะงั้น
comment38:เมื่อไรจะมีกฏหมายเกี่ยวกับขอทานบ้าง แบบจริงจังบ้าง ว่าต้องมีการแจ้งจับได้

ขอทานบางคนนั่งขว้างทางทางเดินบนฟุตบาท ทั้งที่ทางเดินไม่ค่อยจะมีอยู่แล้ว

ขอทานบางคนนั่งขว้างทางที่บรรไดสะพานลอย จนคนเดินสวนกันไม่ได้

ขอทานบางคนเดินเข้ามาในห้าง แล้วเดินขอเงิน ถ้าใครไม่ให้บางที่มีว่า "ว่าไม่มีน้ำใจ" แล้วก็เดินไปขอคนอื่นต่อ

ขอทานบางคนแกล้งบ้าเดินไปชนรถมอไซต์ที่ขี่มาให้ล้มแล้วก็หัวเราะ  (ถ้าบ้าจริง ทำไมเองไม่เดินไปชนรถ 10 ล้อบ้างละ)


ยากที่จะบอกให้ทุกคนเลิกให้เงินขอทาน




ถ้ายังให้โอกาสขอทานอยู่ ปัญหาเหล่านี้ยากที่จะหมดไปครับ




...
..
.
comment39:เจอเหมือนกันค่ะ เมื่ออาทิตย์ที่แล้วโมโหมาก คือแฟนไปซื้อไอติม แล้วเราเลยยืนข้างๆแฟน ลุงแกแบบตัวเราแล้วผลักให้ห่างจากแฟนแล้วยื่นกระดาษวางบนเค้าเตอร์ ไม่ได้อ่านว่าอะไร เลยบอกให้เอาให้ไปห้าบาท ตอนนั้นคิดว่าไม่มีมารยาท ไม่ใช่ขอทานเหมืนอมายัดเยียด นึกว่าเจอคนเดียว แกทำแบบนี้หลายๆคนให้ห้าบาทสิบบาทวันนึงไม่ใช่น้อยๆ เจอรอบหน้า ขอออนุญาตด่าหล่ะกัน
comment40:มีเรื่องรบกวนถามค่ะ 
แล้วถ้าเป็นแขกขายถั่วอ่ะคะ ทำยังไงดี?
บางทีแขกก็ชอบมาตื้อขายถั่ว บางทีก็ซื้อเพราะรำคาญ ทั้งๆที่ไม่อยากกิน
หรือว่าบางทีก็ไม่อยากซื้อ ปฎิเสธยังไงก็ไม่ยอมไป 
อันนี้นับรวมว่าจะเป็นขอทานก็ไม่เชิง เพราะขายของ
เค้าของร้านที่เราไปทาน เขาก็ไม่ไล่ แล้วละแวกที่เราไป ก็มีแต่บังขายถั่วทุกร้าน

เศร้า ระบายเล็กๆ T^T
comment41:เคยเจอที่ตลาดนัดแถวมหาลัยลุงแก่ๆดูน่าสงสารทำเป็นเดินไม่ได้นอนขวางทางเดินอยู่ในตลาดเราสงสารก้เลยให้ไปพออาทิตย์ถัดมาทีนี้เราไปตลาดเร็วมากตั้งแต่แม่ค้าเริ่มตั้งแผงขายแล้วทีนี้เห็นลุงนั่งแบบโครตสบายใจพอตอนเราเดินกลับคนเริ่มเยอะลุงแบบนอนยังกะใกล้ตายคิดแล้วแค้นแถมมีเอาเงินที่ได้มานับอีกน่ะเออหลังจากนันเราก้ไม่เคยให้เงินพวกขอทานอีกเลย
comment42:เราเคยเจอ ตอนอยู่ร้านข้าวมันไก่ แนวนี้ ยื่นกระดาษ พอเค้าไปปุ๊บ เจ้าของร้าน บอกว่า มาทุกวันพวกแก๊งต้มตุ๋น ตอนดึกๆ ก็พากันไปซื้อเหล้ามากินกัน เป็นคนจีน มาหากินในไทย
comment43:เราเคยเจอเมื่อ2ปีที่แล้ว ไปทานข้าวที่ร้านแถวอารีย์กับเพื่อน
ทีนี้ตอนยืนรอโต๊ะอยู่หน้าร้านก็เห็นชายตาบอดเดินร้องเพลงแล้วก็มีผู้ชายอีกคนเป็นคนจูงพาเดิน (นึกออกไหมคะ)
แกก็จูงไปเรื่อยๆเราก็ยืนมองอยู่ แล้วทางที่แกกำลังจะเดินผ่านเป็นทางต่างระดับที่ค่อนข้างสูงมาก

แล้วภาพที่เราเห็นคือ
แกตกพรวดลงมากองกับพื้นเลยค่ะ ชายคนจูงก็ร่วงลงมาด้วย
คนที่ร้านก็พยายามจะช่วยแก แต่ทันใดนั้นเอง..ชายตาบอดคนนั้น...

ก็ลุกขึ้นยืนปัดก้นก้มมอวขาที่เจ็บอยู่
ทุกคนที่ร้าน รวมทั้งเราและเพื่อนนี่เหวอเลยค่ะ...แกตาไม่บอดแล้ว
แล้วแกก็ถอดแว่นแล้วช่วยกันกับคนที่จูงเดินออกไปอย่างหน้าตาเฉย

ตึ้บเลยค่ะ เพื่อนหันมาถาม 
"แก ตาเค้าไม่บอดแล้วหรอว้ะ"
comment44:ทำใจครับ ผู้หญิงสวย โดนคนแก่ลวนลามอยู่แล้ว แต่น่าเกลียดที่ขอทานเข้าไปในห้างแล้วขอทานขอเงิน คนเค้าจะไปซื้อของ
comment45:สมัยเรียนนั่งรถเมล์กลับบ้านเจอไอ้โรคจิต  
คือเราจะนั่งอยู่เบาะหน้า  ไอ้โรคจิตนั่งเบาะหลัง  ที่นั่งกับพนักพิงจะมีชองโหว่ด้านล่าง  ไอ้โรคจิตมันเอามือหรืออะไรก็ไม่รู้มาถู ๆ ตรงช่องโหว่ ๆ ที่เรานั่งอยู่  โดนประมาณขอบกระโพรงเรารู้สึกได้แต่เราไม่กล้าร้อง คนค่อนข้างเยอะเราอายด้วย 

วันต่อมาทีนี้เราเตรียมตัวมาดี  ถือร่มมาด้วยเราก็นั่งปกติเหมือนเดิม  น่าจะเจอไอ้โรคจิตอีก  แต่ไม่รู้ว่าคนเดียวกันไหม   พอมีความรู้สึกเหมือนมีไรมาถูๆ อยู่ข้างหลังประมาณขอบกระโปรงเหมือนเดิม   เราเอาร่มที่ถือมาแหย่ตรงช่องโหว่แล้วก็ฟาดอย่างแรง (เลื่อนตามช่องโหว่นั่นแหละ)  ให้มันรู้ซะบ้างใครเป็นใคร

ไอ้โรคจิตก็คงจะเจ็บบ้างหละ  แล้วมานก็ไม่กล้าเอาอะไรมาถู ๆ ตรงขอบกระโปรงเราอีกเลย
comment46:เคยเจอ แมคพาต้าปิ่นเกล้า เด็กวัยรุ่นลักษณะมอมแมม ผอม ๆ คล้าย ๆ เด็กแวนซ์ ใส่ชุดนอน 2 คน 

ตอนนั้นตี 4 แล้ว มานั่งข้าง ๆ เรากะเพื่อนเรามากัน 2 คน 

โต๊ะเหลือเยอะแยะ ยังมานั่งข้าง ๆ แระยังมาซุบซิบ กลัวมันจะเป็นมิฉาชีพด้วย เลยถามมัน มีอะไรรึเปล่า

มองทำไม ซุบซิบอะไรมีมารยาทป่ะ ชั้นมากินอาหาร ชั้นเป็นลูกค้าที่นี่ เอาเงินมาให้ที่นี่

เธอไม่ได้สั่งอะไรมีสิทธิ์มาทำอะไรแบบนี้ ด่าลั่นร้าน ด่าจนมันงง ออกจากร้านไปเลยจ้า
comment47:หลายปีก่อนช่วงที่หมูกะทะฮิตๆ ไปกินกับเพื่อนอีกสองคน สักพักมีผู้หญิงคนนึงเดินมาขายปากกามีไฟแว๊บๆ แท่งละ 20 พร้อมยื่นกระดาษแผ่นนึงเขียนสรรพคุณว่าเป็นไบ้ หูหนวดตาบอด ให้ช่วยอุดหนุนหน่อย เพื่อนยื่นแบงค์ 50 ให้ เราซึ่งนั่งถัดจากเพื่อน พูดกับเพื่อนว่า "บอกเขาไปไม่ต้องทอน" โดยที่เพื่อนยังไม่ทันได้ทำท่าว่าไม่เอาเงินทอน ผุ้หญิงที่บอกตัวเองหูหนวกก็หันมายิ้มแล้วก็เดินไป (ปล่อยให้เรากับเพื่อนนั่งมองหน้ากัน สรุปหูหนวกจริงปะเนี้ย??? รู้ได้ไงว่าไม่ต้องทอน)
comment48:กรรม เคยนั่งรอพ่อเป็นชม ๆแบบไม่สนใจสิ่งรอบข้าง -*-
comment49:กลัว ยอม ก็เป็นเหยื่อพวกมันต่อไปครับ
comment50:แถวบ้านด้วยอะ
comment51:ใกล้บ้านไปประจำ เราก็เคยเห็นแต่ไม่สนใจ

แต่มันชอบมองผู้หญิงขาว ๆๆ เพราะมันจะตรงไปที่เพื่อนเรา

เราเลยบอกทำอะไร ไปไกล ๆๆ เลย ไม่ต้องแกล้งมาส่งกระดาษอะไร

ต้องพูดเสียงดัง ๆๆ ให้คนเขาได้ยิน เราคงเสียงดังแหละ

เพราะเราก็เป็นประสาทหูเสือมเหมือนกัน

ไม่ต้องไปกลัวคนพวกนี้ ทำเสียงดังเข้าไว้

แต่พวกมันจะเถียงเป็นพิธีเพราะกลัวเสียหน้า

มันไม่คิดว่า ผู้หญิงสวยจะกล้าโวยวายไง ถึงได้ใจ

ไปไหนมาไหนต้องหูตาไว อย่าเดินเชิด หยิง

และก็ระวังอย่าให้ใครมาแตะต้องตัวเราได้ ปลอดภัยที่สุด
comment52:เราเคยเจอบนรถเมล์ค่ะ ใส่ชุดนักศึกษากำลังจะกลับบ้าน เราชอบเอาแขนไปเท้ากับขอบหน้าต่างน่ะค่ะ สักพักมีผช.คนนึงเดินขึ้นมา มานั่งหลังเรา เราก็นั่งไปเรื่อย สักพักรู้สึกเหมือนมีตัวอะไรมาไต่แถวจุ๊กกะแร้เรา เราก็ขยับตัวแล้วหันไปมอง ไอห่านนี่เอานิ้วมาเขี่ยจุ๊กกะแร้เราค่าาา เราหันไปด่า -ึง ทำเ-ี้ยไร เสียดังมากกกก คนหันมามองทั้งรถเมล์ มันก็รีบวิ่งลงเลยค่ะ
comment52-1:ขอโทษนะคะ เรากลั้นขำไม่อยู่จริงๆ 55555555555
comment52-2:เราก็ไม่รู้ว่าคิดอะไรอยู่ถึงมาเขี่ยจุ๊กกะแร้ ทุเรศอ่ะ มันไม่ใช่ส่วนที่สัมผัสแล้วจะฟินเลยสักกะนิด
comment52-3:จริงค่ะ ไม่ว่าจะสัมผัสตรงไหนเราก็ไม่ชอบเหมือนกัน
แต่ที่เราขำเพราะเราชอบแกล้งเพื่อน 5555 อดนึกถึงสมัยนั้นไม่ได้ แหะๆ
comment52-4:อ่อ 55555555
comment52-5:จะเข้ามาบอกแค่ว่าคุณนี่หน้าตาดีจริงๆ
comment53:มิจฉาชีพมีในหลายรูปแบบจริงๆ เลยครับ ช่วงนี้ที่ได้ยินบ่อยๆ คือ เหยื่ออยู่ตัวคนเดียวจะโดนประกบแล้วบอกว่าตัวเองพึ่งออกมาจากคุก ขอเงินใช้หน่อย แถมขอเป็นหลักร้อยนะครับ ถ้ายังไงไปไหนมาไหนคนเดียวต้องมีสติระวังตัวกันให้ดีๆ ครับ
comment53-1:โหหหหหห อันนี้น่ากลัวกว่าขอทานอีก บอกกันตรงๆ ขอเงินใช้หน่อยเพิ่งออกจากคุก
comment54:น่ากลัวจัง ขอบคุณเจ้าของกระทู้ที่เล่าเรื่องนี้เป็นอุทธาหรณ์
comment55:ส่วนเราเจอขอทานที่ร้านไก่ของผู้พัน สาขาเดียวกับเจ้าของกระทู้ค่ะ เป็นลุงแกๆ ขาไม่ค่อยดีนัก ขอทุกโต๊ะ ได้บ้างไม่ได้บ้าง วันนั้นแบบไม่พอใจมากแต่เราไม่ได้แสดงอาการอะไร ลุงแกไม่ได้ทำอะไรไม่ดีนะคะ แต่เรามองว่าร้านควรให้เขาเข้ามาเหรอ พนักงานร้านไม่ดูแลเลย
comment56:เรียนเชิญ พณฯท่าน มาริอู๊ด เมารั่ว

ร่วมตรวจสอบครับ พักนี้ ไม่กล้าหวั่นไหวไปกับกระทู้ใดๆ กลัวเงิบครับ
comment56-1:พยานและผู้มีสถานการณ์เดียวกันร่วมเยอะขนาดนี้ ไม่ต้องสืบละค่ะ เราก็เล่าเหตุการณ์ที่เจอไว้เหมือนกัน ลองไปสักครั้งจะชัดเจนกับพื้นที่เลยว่าเค้าหละหลวมในการสกรีนคนเข้าขนาดไหน
comment57:ผมว่าสุภาพสตรี ควรมีอาวุทไว้ป้องกันตัวนะครับ ยิ่งสมัยนี้ แทบจะพึ่งพาหน่วยงานไหนไม่ได้เลย อาวุทป้องกันตัว น่าจะเป็นทางเลือกให้ ผญ อีกทางหนึ่งนะครับ 

+1 ให้กับกระทู้ครับ
comment57-1:อาวุธที่ผญ.ชอบใช้และนึกถึงคือ สเปรย์พริกไทย แตเพิ่งรู้ว่ามันผิดกฎหมาย งงเหมือนกัน่
comment58:เคยไปนั่งเหมือนกัน สภาพแวดล้อมของห้างนี้ไม่เหมาะกับผญ.คนเดียวบอกเลย เคยเจอแต่ยืนรับบริจาคตอนลงบันได พอไม่ให้ก็ด่า
comment58-1:ผมเองผผู้ชายยังรู้สึกไม่ปลอดภัยเลยครับ
comment59:เคยโดนคล้ายๆกันค่ะ ขับรถไปแถวๆสีลมแล้วติดสี่แยกไฟแดง เห็นลุงขอทานเดินเคาะกระจกขอเงินมาตั้งแต่รถข้างหน้าแล้ว 

พอเค้ามาก็พยายามไม่สนใจ คุยกับคุณแม่ที่นั่งมาด้วยแล้วโบกมือว่าไม่ให้ๆ (ไม่ได้เปิดกระจกนะคะ) แต่เหลือบๆเห็นข้างๆ ก็สงสัยทำไมโบกมือไม่ให้แล้วเค้ายังไม่ไปสักที

เลยหันไปมอง สิ่งที่เค้าทำคือพยายามเอาหน้าติดกระจกมองเข้ามาในรถเพื่อมองขาเราค่ะ =_=!!!! วันนั้นใส่เดรสเวลานั่งก็ถกขึ้นมาเหนือเข่าเล็กน้อย แต่ไม่ได้เอาเสื้อปิดไว้เพราะคิดว่าอยู่ในรถ

ขนาดเค้าแค่มองเฉยๆยังกลัวเลยค่ะ ดีที่คุณแม่ตั้งสติทันเลยโวยวาย เอื้อมมาตบกระจกแล้วทำชี้ๆหน้าเค้าว่า เห้ยมองอะไร! เค้าถึงไป 

นี่ขนาดอยู่ในรถนะคะ ถ้าเจอที่ป้ายรถเมล์ตอนค่ำๆนี่ต้องระวังตัวสุดๆ
comment60:เคยไปเหมือนกัน น่ากลัวคับ เคยโดน ผช อุ้มลูกมา ทำหน้าโหดๆ พูดว่า "ขอตังสองร้อยดิ ไม่มีตังกลับบ้าน" เลยตะโกนไปว่า "ไม่มีเหมือนกันว่ะ" คงพูดดังมากคนหันมามองกันใหญ่ เค้าเลยรีบเดินไป
comment61:vote ให้ค่ะ
comment62:จะไม่เข้าไปกิน KFC และ MC แล้ว
comment63:ของเราจำได้ว่า รอรถเมล์อยู่กับแม่ สักพักมีวัยรุ่นมอมแมมๆ มองมาทางแม่เราที่ยืนหันหลังอยู่
เราหันไปเห็นพอดีเลยหันไปสะกิดบอกแม่ให้ระวังกระเป๋า
แต่ไม่ทัน นางมาเข้าชาร์จขอตังแม่เราซะก่อน แม่เราเห็นสภาพเข้าข่ายคนติดยาเลยไม่ได้ให้
นางก็เดินออกไปแล้วแต่นางก็มองมาที่แม่แบบจนเราไม่ไหวแล้วเลยบอกแม่ว่าเดี๋ยวสายไหนมาขึ้นไปก่อนไปลงเอาป้ายหน้า
กลัวจริงๆ เพราะมีแต่ผญตอนนั้นเราก็กลัวไม่รู้นางจะมีพวกเพื่อนๆ แถวนั้นอีกไหม
comment64:ขอถามเจ้าของกระทู้หน่อยนะคะ เพราะสงสัยว่าเป็นคนเดียวกันกับที่เราเคยเจอหรือเปล่า
เป็นคนมีอายุ ผมยาวประมาณบ่า ตัวผอม มีหนวด ใส่กางเกงขาสั้น และถือกระเป๋าเอกสารใช่ไหมคะ
เราเคยเจอเหตุการน่ากลัวคล้ายๆอย่างนี้เหมือนกันค่ะ
ปฏิกริยาตอนเขาโดนตวาด หรือไล่คล้ายๆกับของเจ้าของกระทู้เลย
แต่เราเจอที่สำโรง ซึ่งก็ไม่ไกลจากอ่อนนุชเท่าไร
comment65:ยอมโดนแตะอั๋ง แต่ไม่ยอมโวยวาย นี่คือจุดอ่อนกุลสตรีไทย  เลยเป็นจุดอ่อนที่ทำให้มิจฉาชีพไปในคราวเดียวกัน
comment66:สภาพแวดล้อมทั้งในห้างนอกห้างน่ากลัวยังไงไม่รู้ เลิกไปนานแล้วครับ
comment67:บางกะปิมีคนพิการจริง ขาด้วนข้างนึง ตอนเช้ามาก็เดินมาปกติ ถอดขาไว้แล้วนั่งถัดเอา เสมือนเป็นการทำงานอย่างนึง
กินเหล้าทั้งวัน ขอไปเรื่อยๆ ก้าวร้าว เมาไม่มีใครให้ก็ขว้างขวด ออกไปนอกถนน ยังหนุ่มอยู่ ผิวคล้ำ 
  ผมไม่อคติเรื่องขอทาน แต่ทำตัวก้าวร้าวมาก
  สี่ทุ่มเก็บขา แล้วนั่งกินเหล้าเท่ๆหน้าเซเว่น รายได้เป็นพัน
comment68:เคยเจอที่ร้านหมูกะทะ เป็นคนหูหนวกที่ขายของเล่น ที่มีไฟวิบวับ 

เพื่อนเราจะซื้อไปให้หลาน แต่เค้าเดินผ่านโต๊ะไปแล้ว เพื่อนตะโกนเรียก "พี่คะ เดี๋ยว"

ปรากฏว่าเค้าเดินถัดไปสองโต๊ะแล้ว รีบหันกลับมา เพื่อนก็ซื้อนะคะ เพราะอยากซื้อจริงๆ 

พอซื้อเสร็จคุยกันเลย แบบ ร้านหมูกะทะก็เสียงดัง ยังได้ยินเสียงเรียกชัดขนาดนี้ หูไม่หนวกแน่ๆแล้ว 

มีอีกกรณี เป็นคนจีน ถือป้ายลูกเป็นมะเร็ง อันนี้คือเดินเข้ามาในร้านเราบริเวณโต๊ะเก็บเงิน (อยู่ลึกในตึกเลย)

จริงๆ มันไม่ควรอ่ะ เรามัวแต่จดอะไรอยู่ไม่ได้เงยหน้าด้วย พอเจอเราเคยเห็นข่าว เราก็ไม่ให้ แล้วชีก็ว่าเราเป็นภาษาอังกฤษ 

อารมณ์นั้นโมโหขึ้นอ่ะ เลยด่าไล่เป็นภาษาไทยนี่ล่ะ ด่าออกมาส่งถึงหน้าร้านเลย ใครจะว่าก็ว่านะ เราอยู่คนเดียวตรงที่เก็บเงิน

เดินเข้ามาถึงตรงที่เก็บเงินนี้ ถ้าชีอะไรคงได้ยิงคนตายอ่ะค่ะ
comment69:ทางน้องจขกท. ฝากมาโพสท์ว่า"ขอบคุณทุกคอมเม้น และทุกกำลังใจ"ครับ
comment70:สังคมสมัยนี้อยู่ยากจริงๆ
comment71:เข้าออกได้หลายทางแต่ระบบคัดกรองระบบความปลอดภัยไม่มี แย่ครับ
comment72:ไปปล่อยครับสาขานี้ เพราะต้องไปรับแฟนที่BTSอ่อนนุชอยู่ทุกวัน..

แต่ก็ไม่เคยเจอตาแก่นะ เจอแต่เด็กผู้ชายวัย20กว่า อาจจะเป็นไปได้ว่าแกหากินตอนกลางวันก็ได้

เพราะผมไปนั่งส่วนมากตอนเย็นไปแล้วครับ...
comment73:ผมว่าห้างนี้นี่เหมือนเป็นแหล่งรวมมนุษย์ประหลาดๆใจกลางกรุงแห่งนึงเลยนะ

- รอบนอกห้างนี่พวกเรี่ยไร ขอทานเต็มเต็มไปหมด ที่บ่อยมากก็พวกเด็กนักเรียนนักศึกษาทำฟอร์มมาระดมทุนบริจาคช่วยเหลือนั่นนี่

- ในห้างก็มีคนสติไม่สมประกอบเข้ามารบกวนลูกค้าคนเดินอยู่เป็นประจำ

- บางคนก็ทำฟอร์มขอเงินค่ารถกลับบ้าน แต่พักนี้ไม่เห็นละ...สงสัยยอดไม่ดี เปลี่ยนที่

- ในห้องน้ำชายก็มี(น่าจะ)โรคจิตอยู่คนนึง แม่มเดินไปเดินมาอยู่ในห้องน้ำชายนี่แหละ(ซึ่งห้องน้ำห้างนี้เหม็นมาก แค่เข้าไปฉี่แปปเดียวก็ฉุนจมูกพอละ) ไม่ออกไปไหนเลย...พฤติกรรมคือไอ้นี่จะชอบไปยืนฉี่ข้างๆผู้ชาย แล้วชำเลืองมองไอ้นั่น พอเสร็จแล้วก็ไม่เดินออก ยังเดินวนเวียนเล่นอยู่ในห้องน้ำนั่นแหละ
(คือก็ไม่อยากฟันธงว่าโรคจิตอะไร แต่ถ้าวัดจากพฤติกรรมมนุษย์ปกติแล้วคงไม่มีใครรู้สึกสนุกฟินไปกับการอยู่ในห้องน้ำเหม็นๆนานหลายนาทีหรอก)

...เนื่องจากต้องทำธุระที่ห้างนี้ประจำ เจอเคสเยอะครับ
comment74:แมค โลตัสอ่อนนุชนี่ใกล้บ้านเราเลยค่ะ ไปกินสาขานั้นประจำเหมือนกัน เคยเจอแต่มีผู้ ญ มีอายุหน่อย 2 คน บอกว่าเป็นคนฟิลิปปินส์ กินอยู่ดีๆมาที่โต๊ะเราแล้วถามเราว่านับถือศาสนาอะไร เขาจะชวนให้ฟังคำสอนของศาสนาของเขาที่โบสถ์แห่งหนึ่งแถวสุขุมวิท แล้วก็ถามชื่อเบอร์โทรเรา เราก็ให้มั่วๆไปค่ะ   แล้วก็มีอีกครั้ง เพื่อนสนิทเราผู้ ช ไปกินร้านนี้เหมือนกัน เจอน้องผู้ ญ คนนึงเรียน รร ชื่อดังแห่งหนึ่งแถวๆ จฬ นั่งกินแบบอ้าซ่าเหลือเกินค่ะ เห็นเกือบถึงข้างใน เพื่อนเราเหลือบไปเห็นพอดี น้องเลยรีบหุบ อยากบอกน้องจริงๆว่าวันหลังนั่งกินในที่สาธารณะก็นั่งดีๆหน่อย เกรงใจคนอื่นด้วย
comment74-1:เหรอครับ ไม่ต้องเกรงใจก็ได้ครับ ผมไม่ถือ
comment74-2:74-1 ไม่ดีมั้งคะ ถ้าคุณคิดแบบนั้น
comment75:ทุบมัน
