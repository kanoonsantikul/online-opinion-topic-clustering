title:มาดูวิธีการเอาเงินคืนในแบบของเรา จากการโดนโกงออนไลน์ เมื่อตำรวจไม่รับแจ้งความ
comment:สวัสดีค่ะ วันนี้มาเล่าประสบการณ์ตรง ที่เพิ่งได้เจอกับตัวเองสดๆ ร้อนๆ 

ปรกติแล้วเป็นคนที่มักจะซื้อของออนไลน์อยู่เป็นประจำ และช่วงหลังก็มีวางแพลนไว้ว่าจะเปิดเวปขายของออนไลน์ด้วย อยู่ระหว่างจัดทำ
เราไม่เคยโดนโกงเลยแม้สักครั้งเดียว เพราะเรามักจะทำสามขั้นตอนนี้เสมอ ก่อนจ่ายเงินหรือโอนเงิน

1. ถ้าซื้อผ่านแอพ และเวปมีช่องให้ชำระผ่านบัตรเครดิตหรือ paypal paysbuy หรือผู้ให้บริการอื่น เราใช้อันนั้น เพราะเวลามีปัญหาเคลมได้
2. ถ้าเป็นการโอนเงินไปตรงๆ เราจะนำชื่อเค้า ไป search ใน google ก่อน แต่เรามักจะไม่ขอบัตรประชาชนเค้า เพราะบางครั้งมันแค่ไม่กี่บาท การต้องเอาบัตรให้คนแปลกหน้ามันดูยังไงไม่รู้ เราเกรงใจเอง ก็เลยไม่เคยขอ
3. เลขบัญชี เช็คอีกรอบใน google เผื่อมีการพยายามจงใจสะกดชื่อให้ไม่ตรง

เมื่อสองเดือนกว่าๆ ที่แล้ว วันที่ 20 กันยา เราได้เข้าเวป kaidee.com แล้วก็ทำการ search หาบ้านและที่ดิน ที่ขายและให้เช่า เนื่องจากเราทำธุรกิจซื้อบ้านมาและรีโนเวทแล้วขายออกไป หรือบางครั้งก็เช่าเซ้งเป็นระยะเวลานานๆ หรือซื้อที่ดินเปล่าแล้วสร้างเพื่อขายและปล่อยเช่า

เราจะคุ้นชื่อเอเจนซี่ทุกคนในจังหวัดเรา (เชียงใหม่) เป็นอย่างดี ว่ามีบริษัทไหนบ้าง เอเจนซี่คนไหนทำงานยังไงบ้าง บริษัทไหนน่าใช้บริการบ้าง บางครั้งก็เจอที่เจ้าของโพสเองก็ติดต่อตรงบ้าง

แต่ครั้งนั้นเราได้พบกับบ้านหลังนึง เก่าโทรม น่ารื้อมาก แต่ทำเลดีเยี่ยม คือทำเลอยู่ในเมือง มีเนื้อที่ประมาณนึง (ุ60 วา) ตัวบ้านเก่ามากเป็นบ้านไม้ ให้เช่า แต่ชื่อเอเจนซี่ที่ลงไม่คุ้น ที่รู้ว่าเป็นเอเจนซี่เพราะคลิกเข้าไปมีประกาศอีกหลายอย่างในหลายทำเล

เราก็โทรไปคุย จากนั้นก็แอดไลน์ มีการส่งภาพกัน เราบอกเค้าไปว่าต้องการซื้อก่อน แต่เอเจนซี่แจ้งว่า ขายไม่ได้ เพราะว่าเป็นที่ดินผูกพันหลายคนพี่น้อง เค้าลงประกาศให้เช่าอย่างเดียว เราจึงแจ้งว่าถ้าอย่างนั้นขอเซ้งเป็นระยะเวลา 12 ปี ค่าเช่าอยู่ที่ 10,000 บาทต่อเดือน เราจะจ่ายค่าเช่าครั้งละ 3 ปี โดยพอครบ 3 ปี ให้เค้าขึ้นค่าได้ไม่เกิน 15% ใน 3 ปีต่อ มาและ 3 ปีที่เหลืออีก 2 ครั้ง 

เพื่อที่เราจะรีโนเวทบ้านใหม่ให้เป็น style modern loft โดยไม่รื้อโครงสร้างเดิม เรียกว่าทำ mask ก็ว่าได้ ถึงเวลาย้ายออก เราถอดออกไปได้หมดเลย และบ้านยังอยู่สภาพเดิม

ตอนแรกเราแจ้งเค้าแบบนี้ แต่จะจ่ายให้ตามปรกติคือมัดจำสองเดือน เข้าอยู่เดือนนึงไปเรื่อยๆ ทำสัญญาเช่า 12 ปี 

เซลล์แจ้งว่าเจ้าของบ้านไม่ยอม เราก็เลยบอกว่างั้นเราจ่ายทีละ 3 ปี ขอทำสัญญาเลยที่บ้านเช่า

เซลล์แจ้งว่าเจ้าของตอบตกลง แต่ไม่สะดวกมาทำสัญญาด้วยตัวเอง เซลล์จะไปเปิดบ้านให้ และทำสัญญาให้เอง ค่าทำสัญญาคือ 360,000 บาท (เดือนละหมื่น 36 เดือน) โดยไม่มีค่าล่วงหน้า เพราะจ่ายล่วงหน้าเป็นสามปีแล้ว

เราก็นัดหมายทำสัญญา แต่เราว่างหลังจากนั้นประมาณ 2 สัปดาห์ เพราะเราไปทำธุระที่เกาหลีใต้ เซลล์ก็แจ้งว่า มีคนมาดูบ้านทุกวัน เพราะค่าเช่าถูก และอยู่ในเมือง ถ้าเราจะเอา เจ้าของบ้านขอมัดจำก่อน 60,000 เราก็ขอเลขบัญชีมา บอกว่าขอเป็นเลขบัญชีเจ้าของบ้านนะ (แต่เราก็ไม่รู้หรอกว่าเจ้าของบ้านชื่ออะไร) 

เซลล์ให้เบอร์บัญชีมา เราก็โอนไป โดยได้เช็คเบอร์บัญชี เช็คชื่อเรียบร้อยตามปรกติ และเซลล์มีเอกสารการรับเงิน วางเงิน และสัญญาเช่า 12 ปีให้ด้วย พร้อมลายเซ็นเจ้าของบ้าน

มันผิดตรงเราไม่ได้ไปทำธุรกรรมที่บ้านเช่าหลังนั้น เพราะเราไม่ว่าง ซึ่งเซลล์ ก็พยายามคะยั้นคะยอให้เราไปทำสัญญาที่บ้านเช่าตลอด บอกว่าจะได้ถ่ายรูปให้เจ้าของบ้านดู ว่าพาคนมาดูบ้าน ตรงจุดนี้ทำให้เราเชื่อถือไปกลายๆ ว่าเค้าเข้าบ้านได้ และเป็นเราเองที่ไม่ว่างไป และกลัวคนอื่นเช่าตัดหน้า

เมื่อโอนเงินไป ลายก็ออก โพสใน kaidee ก็ถูกลบไป ลงว่าประกาศได้ทำการซื้อขายไปแล้ว ไม่ตอบแชททางขายดี ลบประกาศทุกอันทิ้งหมด คล้ายๆ จะไม่เข้ามา Login นั้นอีกแล้ว ไลน์ ก็ left chat และมือถือ ปิด เราเห็นผิดปรกติเพราะหลังโอนเงิน 1 วัน เค้า left chat ในไลน์ จึงไล่ดูช่องทางติดต่ออื่นๆ เราไม่ได้ถามทาง kaidee ไป เพราะรู้ว่าการลงพวกอสังหา kaidee จะไม่ได้ตรวจสอบประกาศแบบที่ให้สมาชิกถ่ายบัตรยืนคู่กับสินค้าหรือสมุดบัญชี แบบขายพวกโทรศัพท์มือถือ ซึ่งถ้าขอไปคงได้แค่ IP ซึ่งยากในการตาม

ก็คิดว่า โดนแล้วล่ะ เลยเตรียมเอกสารการโอนเงิน และแคปข้อความทั้งหมด ไปแจ้งความ ตำรวจไม่รับแจ้ง บอกว่าเป็นสัญญาทำธุรกรรม เป็นคดีแพ่ง เป็นคดีที่ผิดสัญญา โดยไม่ฟังว่าเราบอกว่าจะแจ้งเป็นฉ้อโกง เนื่องจากเค้าปิดหนีหมดทุกอย่าง และก่อนที่เราจะตัดสินใจแจ้งความ ได้ไปที่บ้านเช่าหลังนั้น ปรากฏว่ามีคนมาเช่าแล้ว และเจ้าของบ้านไม่รู้เรื่องอะไรด้วย และไม่ได้ชื่อตรงกับบัญชีที่เราโอนไป

ในเมื่อแจ้งความไม่ได้ เราก็ไม่ได้ลงบันทึกประจำวันหรอกค่ะ เพราะคิดว่าก็คงฟ้องเอาผิดยาก เราก็ทำดังนี้

1. สืบหาชื่อคนโกง แน่นอนหาไม่เจอ เราตั้งใจจะไปอายัติบัญชีเค้า แต่ในเมื่อไม่ได้รับการแจ้งความ จึงไม่สามารถขอเอกสารตราครุฑไปขออายัติบัญชีได้ เราก็ใช้บริการนักสืบของสำนักงานกฏหมายแห่งหนึ่ง ให้เค้าสืบ ที่อยู่คนโกง ในราคา 2,000 บาท ได้มาหมดทุกอย่าง ทั้งบ้าน ทั้งญาติพี่น้อง เบอร์โทร ทะเบียนรถ จากนั้น

2. เราให้สำนักงานกฏหมายนั้น ออกหนังสือลงนามโดยทนายความว่าเราจะฟ้องแพ่งเค้า และหากสืบทราบได้ว่าเค้าได้ปลอมแปลงตัวตนเป็นบุคคลอื่น หรือมีเจตนาทำให้เราเข้าใจผิดหลงเชื่อว่าเค้าเป็นผู้ได้รับอนุญาติ ให้ทำธุรกรรมแทนเจ้าของบ้าน โดยที่เค้าไม่ได้เป็น เราจะฟ้องอาญา (จ้างทนายฟ้อง) จดหมายส่งไปที่บ้านตามที่อยู่ในทะเบียนบ้าน ว่าให้มาตกลงเจรจาก่อนดำเนินการฟ้องร้อง ราคาค่าจดหมาย 500 บาท

3. เราให้นักสืบระบุที่อยู่ปัจจุบัน ที่เค้ามักอยู่ประจำ แล้วขับรถไปแอบดูค่ะ เมื่อพบตัว ก็เข้าเจรจา ไปคนเดียวค่ะ ไม่ได้มีลูกน้องนักเลงที่ไหนไปด้วย ไปพบ แล้วก็ขอเงินคืนนี่แหละ วิธีที่นักสืบระบุที่อยู่ให้ ขอไม่แจ้งทางนี้ ค่าใช้จ่ายตรงนี้เราเสียไป 5,000 บาท

4. เมื่อเจอตัว เราพูดดีกับเค้าก่อน ที่ที่เราสืบได้เป็นทั้งที่พักและที่ทำงาน เราจึงคุยเอาเงิน เค้าบอกไม่มี เค้าจะโอนให้ภายหลัง เราก็เข้าไปที่ทำงานเค้า บอกว่าให้ใครก็ได้ที่ทำงานรับรองให้หน่อย ว่าเค้าจะโอนคืนให้ เค้าก็ไม่ยอม เราก็เลยบอกว่า งั้นคงต้องคุยกันกับที่ทำงาน ว่าเค้ามีพฤติกรรมแบบนี้ เค้าก็ไม่ยอม (พวกนี้จะกลัวคนอื่นรู้ เพราะจะไม่มีช่องทางทำมาหากินต่อ) เค้าก็เลยโอนเงินให้เราผ่านมือถือ 30,000 บาท บอกว่าอีก 30,000 ขอสิ้นเดือนจ่าย เราบอกว่าไม่ได้ งั้นไปคุยกับที่ทำงานว่ามีใครรับรองว่าเค้าเงินเดือนออกแล้วจะจ่ายเราบ้าง เค้าก็ไม่ยอม เราก็บอกว่างั้นคุยกับพ่อแม่เค้า บอกบ้านเลขที่ไปเค้าก็ตกใจ เค้าก็บอกว่าพ่อแม่บอกอยู่ว่ามีจดหมายมาแต่ไม่ได้เปิดอ่าน (ความจริงควรจ่าหน้าถึงเจ้าของบ้านในทะเบียนบ้าน พอเป็นชื่อลูก พ่อแม่บางคนก็ไม่อ่าน) แล้วเค้าก็ร้องห่มร้องไห้ บอกว่าเค้าจำเป็นจริงๆ ต้องให้เงินเราสิ้นเดือน รอเงินเดือนออก เราก็ถามเงินเดือนเท่าไหร่ เค้าก็บอก 15,000 แต่มีค่าคอมอีก (งานก็ทำอสังหานั่นแหละค่ะ แต่เป็นเซลล์ฝึกหัด) 

สุดท้ายเราก็เลยบอกเค้าว่า เอามือถือมา เราเปลี่ยนเบอร์จะเมมให้ พอเค้าส่งให้เรา เราก็บอกว่า ไอโฟนนี้เรายึดไว้ก่อนนะ เอาเงินมาจ่ายเมื่อไหร่ เราจะคืนให้ เราให้เค้าเดินตามมาที่รถ เพื่อถอดซิมออก (ในรถมีตัวจิ้มซิม) แล้วก็บอกว่าข้อมูลในมือถือเราจะไม่ลบ เค้าไม่ได้ล็อคหน้าจอ เราก็บอกว่าเราไม่ดูหรอก เพราะมันไม่มีอะไรให้เราต้องสนใจ และบอกว่า สิ้นเดือนไม่ต้องโอนมา เราจะมารับเงินเองที่นี่ จะโอนต่อหน้าเราก็ได้ แต่เราจะเอามือถือมาคืนให้ที่นี่  จะไปแจ้งความก็ได้ ว่าเราเอามือถือไป เรายินดี และถ้าสิ้นเดือนเรามาแล้วไม่เจอ เค้าน่าจะรู้ว่าเราตามเค้าได้ และเค้าต้องจ่ายคืนเรา 37,500 บาท เพราะเรามีค่าใช้จ่ายในการติดตามตัวเค้า และถ้าเราได้ไม่ครบ เราจะรวมหลักฐานแจ้งความคดีอาญากับเค้า (ยังอยู่ในระยะแจ้งความได้ แต่ต้องมีหลักฐานว่าเค้าตั้งใจโกง นอกเหนือจากแค่สัญญาที่เค้าพยายามทำมาเพื่อให้ฟ้องทางอาญาไม่ได้) 

เค้าก็ยอม และพอสิ้นเดือน เราก็ได้ครบทั้งหมด และคืนมือถือเค้าไป เราไม่รู้ว่าเค้าทำแบบนี้มากี่ราย แต่เมื่อเราได้รับเงินคืนทั้งหมด เราก็เดินเข้าไปแจ้งที่ทำงานเค้าว่า เค้าทำพฤติกรรมแบบนี้กับเรา เพราะเค้าทำงานที่นี่ในฐานะเซลล์อสังหา ซึ่งอาจจะทำแบบนี้กับบุคคลอื่นอีก เค้าก็ต่อว่าเรา ว่าเราไม่มีสัจจะ เค้าทำให้ทุกอย่างแล้ว เงินก็คืนแล้ว ทำไมต้องฟ้องหัวหน้าเค้า เราก็ตอบไปสั้นๆ ว่า "ไม่มีสัจจะ สำหรับโจร" คือกะจะตอบสวยๆ นะ ว่าไม่มีสัจจะในหมู่โจร แต่เราไม่ใช่โจรนี่หว่า 

เราโชคดีที่ไม่เจอคนประเภท ไม่มีไม่หนีไม่จ่าย  ถ้าเจอประเภทนี้ คงจะเสียเวลาในการติดตาม หรือคอยทวงมากกว่านี้ แต่ทำไงได้ ในเมื่อกฏหมายมีช่องโหว่ เราก็ต้องทำแบบนี้

จริงๆ เราเอาผิดเค้าได้หลายเรื่อง ทั้งปลอมแปลงเอกสารสัญญาเช่า แต่คดีพวกนี้มันยอมความได้ ถ้าเค้าจ่ายเงินครบ ก็จบแล้ว เพราะมันไม่ใช่หนังสือราชการ ก็ต้องตาต่อตา ฟันต่อฟันแบบนี้ เราไปดักดูสองวันก็รู้ว่าเค้าผู้หญิงคนเดียวไม่ได้มีผู้ชายน่ากลัวคุมหรืออะไร เราเลยกล้าไปคุยคนเดียว แต่ถ้าเจอสถานการณ์อื่นก็คงต้องมีแผนสำรอง ปลอดภัยไว้ก่อน

สุดท้ายก็ได้เงินครบหมดในระยะเวลาเกือบเดือน และรวมทั้งค่าใช้จ่ายที่เสียไปด้วย

บางคนอาจจะคิดว่าเราทำผิด ที่เหมือนไปข่มขู่ ทุกคำที่เราพูดกับเค้า เราพูดด้วยความสุภาพ ไม่ตะคอก ไม่ตะโกนมีค่ะ ทุกคำ และไม่มีคำหยาบ และไม่ได้แสดงท่าทางคุกคามอะไร นั่นคิดว่าเป็นสาเหตุที่เค้ายอมคุยกับเราดีๆ แรกๆ เค้ามีโวยวายใส่เราบ้างเราก็บอกน้องใจเย็นๆ ทางออกมี อะไรแบบนี้ เราคิดว่าถึงเค้าจะทำผิด ถ้าคุยกันได้ มันก็อาจจะตกลงกันได้ แต่ที่เราไปฟ้องหัวหน้าเค้า เพราะไม่อยากให้เค้าไปทำกับคนอื่น เพราะแจ้งความก็แจ้งไม่ได้ ถ้าเราเอาเงินแล้วกลับ เค้าก็อาจจะไปหาเงินจากรายอื่นต่อ อย่างน้อยเค้าก็น่าจะทำงานที่นั่นไม่ได้อีก แต่ถ้าความเป็นโจรมันอยู่ในสายเลือดแล้ว เค้าก็คงหาทางทำอีกจนได้ โดยอัพเกรด level ขึ้นไป เราก็คงทำได้แค่นี้ค่ะ แชร์ประสบการณ์ให้ฟังนะคะ ขอบคุณที่อ่านจนจบค่ะ ยาวมาก 

*แก้ไขใส่ยอดเงินที่เค้าโอนให้ครั้งแรกผิด																																	   แก้ไขข้อความเมื่อ 20 พฤศจิกายน 2560 เวลา 00:13 น.
comment1:คุณเก่งและพยายามดีมากๆ
ได้เงินคืน ตามจนครบ
ดีที่คนโกงทำคนเดียว มีตัวตนเลยหาเจอ
ตามง่ายหน่อย (แต่จ้างนักสืบ วิธีนี้ว่าดีนะ)

ถ้าเจอมิจฉาชีพ 
ใช้บช.นอมินี  พวกรับจ้างเปิด บช. ไหนจะไม่มีตัวตนอันนี้ยากเลย ซับซ้อน
ข่าวบ่อยๆสงสารคนโดนโกง ด้วย
comment1-1:เราเคยถามนักสืบเหมือนกันค่ะ เค้าบอกว่าก็ตามกับคนเปิดบัญชีก่อน เพราะคนเปิดบัญชี ต้องเปิดด้วยตัวเอง แล้วเค้าก็ต้องรู้ว่าเปิดไปให้ใครค่ะ
comment1-2:แม้จะเป็นนอมินี ก็ตามเอากับนอมินีนั่นแหละค่ะ
น้องเคยโดนมาแล้ว รับจ้างเปิดได้มา 2000 บาท ค่าเปิดบัญชี
โดนคนโกงเอาเงินไป เจ้าทุกข์ให้ตำรวจตามมาถึงบ้าน งานนี้พ่อน้องเค้าโดนไป 40,000
คงเข็ดไปจนตาย
เจียงใหม่เจ้า
comment1-3:ส่วนมากตำรวจไม่ตามให้  และไม่ค่อยสนใจ ประชาชน
ถ้าตำรวจจะตามจริงๆ เราก็ว่าได้ทุกคนนะ
comment2:ขอบคุณครับ อ่านแล้วดี มีวิธีจัดการคนโกง
comment3:สุดยอดค่ะ ตามเก่งมาก คนพวกนี้ไม่ต้องไปเห็นใจ เค้ายังไม่เห็นใจตอนที่โกงเงินเรามาเลย แต่แปลกใจที่ตำรวจไม่รับแจ้ง แล้วแบบนี้ตำรวจมีหน้าที่ทำอะไร ถ้าปชช.ต้องไปตามจับโจรเอง
comment4:สะใจมาก

ส่วนตำรวจ มีก็เหมือนไม่มี ประเทศนี้
comment4-1:+1
comment4-2:
comment4-3:ถูกใจมากคะ
comment4-4:+1
comment5:นับถือในความมุ่งมั่นจริงๆครับ
ผมอ่านตลอดทุกบรรทัดจนจบ รู้สึกเหมือนดูซีรีย์ฝรั่ง ในบทบาทนางเอกขาลุยตามจับตัวผู้ร้าย คุณแน่มากเลยครับ เก่งจริงๆ 

คุณเป็นคนแน่วแน่ด้วยครับ เป็นคนมีเป้าหมาย 
รู้ว่าตัวเองต้องการอะไร
รู้ว่าต้องการ บ้านหลังนั้น
ก็พยายามอย่างเต็มที่เพื่อให้ได้บ้านมา 
ทั้งเจรจาขอซื้อ พอเขาไม่ยอมขาย 
ก็เจรขอเช่า 
ต่อรองจนสุดท้ายได้มา 

พอรู้ว่าโดนโกง ก็ยังแน่วแน่ในการติดตามทวง 
ถึงตำรวจไม่ช่วย ก็ใช้นักสืบ 
แม้ว่าในกรณีแบบนี้คนส่วนใหญ่จะยอมแพ้ แต่คุณไม่!

จนสุดท้ายได้เงินคืน พร้อมค่าใช้จ่าย 
เฮ้ยมันสุดยอดเลย
คุณยังมีวิธีการขู่แบบนิ่มๆแต่เหนือชั้น
ทริกในการชิงโทรศัพท์มาเป็นตัวประกัน
และยังหักหลังผู้ร้ายในตอนท้าย 
ทิ้งคำคมให้โจรเงิบ
จบลงได้แบบสะใจคนดูจริงๆ

ขอบคุณที่แบ่งปันประสบการณ์นี้ครับ 
ผมชอบวิธีการคิดและลงมือทำของคุณมาก
และผมเชื่อว่าทุกสิ่งที่คุณต้องการ ไม่ว่ามันจะเป็นอะไร
หากคุณมุ่งมั่นที่จะได้มันมา จะต้องประสบความสำเร็จแน่นอนครับ
comment5-1:โอ้โห ชมซะเขินเลยค่ะ จริงๆ เป็นคนไม่ค่อยมั่นใจในตัวเองค่ะ แต่ว่าเป็นคนขี้เหนียวค่ะ และไม่ชอบค้างคา เรื่องเงินทองไม่เข้าใครออกใคร เจอปัญหาเรื่องนี้ต้องรีบสะสาง ไม่งั้นมันติดในใจอ่ะค่ะ ทำมาหากินแล้วหงุดหงิด ก็เลยต้องพยายามเอาคืนมาให้ได้ ขอบคุณมากค่ะ คุณบรรยายซะเรานึกว่าเราเป็น แองเจเลน่า โจลี่นะเนี่ย
comment5-2:ตกลงนี่กำลังจีบกันใช่มั้ยครับ

5555
comment5-3:สรุปได้ดีมากครับ
comment6:โถ ยังมาว่าคุณไม่มีสัจจะกับมัน โถi5root
comment6-1:พยายามแปลแล้วแปลไม่ออก แปลด้วยค่ะ haha i5root คืออะไรคะ
comment6-2:[Spoil] คลิกเพื่อดูข้อความที่ซ่อนไว้ไอห้าราก ค่ะ ลอง ผันดูนะ ระบบมันเซนเซอร์ค่ะ ถ้าพิมพ์ตรงๆ^^
comment6-3:55555 น่าจะเป็นอั้ยห่าราก
comment6-4:haha จริงด้วย ล้ำลึกยิ่งนัก
comment7:จขกทเก่งมากค่ะ ขอบคุณที่แชร์ประสบการณ์นะคะ แต่เรื่องตำรวจไม่รับแจ้งความเนี่ย เข้าใจเลยว่าทำไมโจรถึงเต็มบ้านเต็มเมือง
comment7-1:บางทีมันก็อยู่ที่กฏหมายและการกำหนดหน้าที่ของฝ่ายปกครองด้วย เราคิดว่านะคะ
comment8:นับถืออออออ เก่งมากเลยครับ ชื่นชมๆ
comment9:ความคิดเห็นนี้ถูกลบเนื่องจาก กระทู้นี้ถูกลบโดยระบบอัตโนมัติทั้งนี้เพื่อเป็นการรักษาบรรยากาศการสนทนา ของเพื่อนสมาชิกโดยรวมค่ะ
ความคิดเห็นนี้ได้ถูก Pantip.com ลบออกไปจากระบบแล้ว หากเนื้อหาที่ถูกลบยังคงถูกนำไปแสดงใน application หรือเว็บไซต์ใดๆ ทาง Pantip.com ไม่มีส่วนเกี่ยวข้องใดๆด้วย การดำเนินการทางกฎหมายกรุณาติดต่อผู้พัฒนา application หรือเว็บไซต์นั้นๆโดยตรงค่ะ
comment10:1.นักสืบเก่งมากกก คุ้มค่า

2.น่าเอาเรื่อง 157 กับตำรวจที่ไม่รับแจ้งความจังงงง นิสัยเสีย
comment10-1:นักสืบเขาสืบยังไงอะอยากรู้จริงๆ เขาเข้าถึงข้อมูลลึกได้เหรอ
comment10-2:พวกนักสืบน่าจะมีเส้นสายกับตำรวจนะครับ
comment10-3:ไม่ต้องมีเส้นสายตำรวจหรอกครับ 
อันดับแรกคงสืบจาก ชื่อเจ้าของ บัญชี ได้ชื่อมาก็เอาไปสืบในทะเบียนราษฏร์ ที่นี้ก็ได้มาทั้งเลขบัตรทั้งที่อยู่ 
เอาไปสืบต่อที่ประกันสังคม คนนี้ทำงานกินเงินเดือนยังไงก็ต้องส่งประกันสังคม คร่าวนี้ก็ได้ที่อยู่ที่ทำงานมาละพร้อมเบอร์โทรอีก

ซึ่งทั้งหมดนี้ใช้ได้กับพวกที่โกงแต่ยังมีตัวตนนะครับ ส่วนไอ้พวกโกงแล้วไม่มีหลักแหล่งจะสืบแบบนี้ยาก เพราะงานการไม่แน่นอนบ้านก็ไม่กลับ
comment11:ชอบมากครับ "ไม่มีสัจจะ สำหรับโจร"
comment11-1:ตอนพูดก็แอบเขินนะคะ แต่อารมณ์พาไป
comment12:เอาเข้าจริงๆ อนาคตคนโกงจะอยู่ยากเพราะรัฐบาลใช้เลขประจำตัว หรืออะไรต่อมิอะไรในการลงทะเบียนหมดแล้ว
comment13:ถ้ามีวิธีคนที่โกงแขร์  จะทำตามทันที
comment13-1:มีนะคะ ก็คล้ายๆ กันนี่แหละค่ะ เพราะเห็นนักสืบเค้าก็แจ้งว่ามีมาเรื่อยๆ
comment14:นักสืบ เก่ง
comment15:เยี่ยมมาก !!  คนโกงต้องเจอคนจริงแบบนี้สิ
comment16:เยี่ยมมากค่ะ ขอบคุณนะคะที่แชร์ประสบการณ์ และช่วยแจ้งที่บริษัทเค้าเพื่อป้องกันการก่อเหตุอีก คุณมีสติดีมากๆค่ะ
comment17:ส่งกระทู้ไปให้ตำรวจด้วยนะ

ไร้ประโยชน์จริงๆ ตำรวจไทย
comment17-1:เชื่อว่าตำรวจก็อาจจะทำตามหน้าที่ หากแก้ อาจต้องแก้ที่กฏหมายค่ะ
comment18:ประเทศเราจำเป็นต้องมีตำรวจอยุ่ไหมครับนี่?




เพลีย
comment18-1:แล้วคุณจะแจ้งความบัตรหายกับใครครับ ?

นี่หล่ะที่พอนึกออก
comment18-2:ตำรวจมีผลงานเยอะแยะค่ะ เราเชื่อว่าเค้าทำตามหน้าที่ของเค้าค่ะ
comment18-3:18-1 บัตรหายเค้าไม่ต้องแจ้งความแล้วนะครับ
comment19:ต้องขอบคุณนักสืบด้วยแหละค่ะ เพราะว่าคนที่โกง เค้าปิดเบอร์หนีเราไปแล้ว แต่นักสืบไปสืบจากการโทรเข้าหาพ่อแม่ญาติพี่น้อง และดูว่าใครอยู่พื้นที่ไหน พอดีว่าเบอร์นี้อยู่ในพื้นที่เชียงใหม่ และเป็นเบอร์เดียว (ญาติและพ่อแม่เค้าอยู่ต่างจังหวัด) เราก็เลยไปดักดู และก็ใช่จริงๆ ต้องยอมรับว่าเก่งจริงๆ
 ค่ะ คุ้มราคามาก และโชคดี ที่คนโกง ก็ยอมจ่ายค่าใช้จ่ายต่างๆ ที่เราเสียไปให้ด้วย ก็ถือว่างานนี้ไม่เสียอะไร เสียเวลากับหงุดหงิดนิดหน่อยค่ะ
comment19-1:ก็ชื่นชม จขกท. นะครับ ที่มีความสามารถติดตามเอาเงินคืนมาได้ แต่พออ่านความเห็นนี้ของ จขกท. ถ้าเข้าใจไม่ผิด การสืบจากการโทรเข้าหาญาติพี่น้อง และดูว่าใครอยู่พื้นที่ไหน น่าจะเป็นการนำข้อมูลมาจากการใช้โทรศัพท์ของค่ายมือถือ ซึ่งอาจจะมาจากการขายข้อมูลจากคนใน ซึ่งเคยเป็นข่าวคราวมาก่อนนี้

ความน่ากลัวของเรื่องนี้ก็คือว่า ถ้าใครมีเงินก็สามารถเข้าถึงข้อมูลของใครก็ได้ ถ้าเป็นแบบนี้ก็อันตรายมากๆ นะครับ ถ้านำข้อมูลตรงนี้ไปเพื่อทำอะไรที่ไม่ถูกต้อง
comment20:เยี่ยมครับ อย่าปล่อยให้คนชั่วลอยนวล
comment21:นักสืบเอกชนส่วนใหญ่ก็วนเวียนในแวดวงสีกากีล่ะครับ งานนอกเงินดีกว่าเยอะ ออ..พวกวงการรักษาความปลอดภัยอีก
comment21-1:นั่นสิครับ ใครจะเข้าถึงข้อมูลพวกนี้ได้ง่ายๆ
comment22:ถือว่าคุณจัดการด้วยตนเองได้ดีนะครับ มีความระแวดระวังว่าเขาจะมีขบวนการหรือไม่ พอแน่ใจค่อยเข้าไปคุย ผมว่าคนทำถ้าไม่มีแบ๊คหนุนก็ต้องหนาวๆแหละครับ ที่ตามมาจนถึงตัว รู้รายละเอียดต่างๆของเขาได้ เรียกว่า เจอคนเอาจริงเข้า

แต่ขออนุญาตแนะนำหน่อยว่า จริงๆแล้วคุณไม่น่าจะต้องเสี่ยงที่จะไปเปิดตัวกับเขาขนาดนั้น อาจจ้างใครให้ทำก็ได้ เพราะผมว่าคนที่ทำแบบนี้ได้จิตใจต้องมีความชั่วพอสมควร เขาอาจจะทำอะไรคุณด้วยอารมณ์ชั่ววูบที่บวกพื้นฐานความชั่วในใจ อาจเป็นอันตรายต่อคุณได้นะครับ
comment22-1:เพราะความที่เราเชื่อว่าเค้าเป็นผู้หญิง และทำเองอาจจะเพราะร้อนเงินค่ะ จึงคิดเอาเงินไปหมุนก่อน ก็เลยคิดว่าไปคุยเองเลยเพราะเราเป็นคนที่คุยโทรศัพท์กับเค้า และเป็นคนโอนเงินเอง จึงเข้าใจเรื่องทั้งหมดได้ดีที่สุดค่ะ 

อีกอย่างเราอยากพูดคุยกับเค้าด้วย ว่าทำไมต้องทำแบบนี้
comment23:สุดยอดอ้ะ เป็นเราร้องให้ขี้มูกโป่งตั้งแต่มันบล้อคลายแล้วหละ สติดีมากเลยคุณ
comment24:ฉลาดหลักแหลม คนจริงเลยครับ ,แต่ชอบชื่อ login จังครับ "นกน้อยในกรงไทเทเนียม" ขนาดกรงยังเท่ห์ 555++
comment25:จขกท.ฉลาดมาก รอบคอบมากด้วย
ถึงจะพลาดในทีแรก ก็สามารถแก้ไขสถานการณ์ได้ดี 
จะเก็บกระทู้นี้เอาไว้ใช้เป็นแนวทางนะคะ
comment26:ชอบมาก ชอบ จขท มากคับ ฉลาดมากกก
สะใจมาก สมน้ำหน้าคนโกงจริงๆ
comment27:
comment28:ดันๆๆเลยค่ะ
comment29:ผมถึงกับร้องโอ๊ะโอ้เลย คุณจขกท.เก่งมากๆเลย อย่างที่เม้นท์ข้างบนบอก อ่านโพสให้ความรู้สึกเหมือซีรีย์เลย ให้ความรู้สึกว่าคุณจขกท.เท่ห์มากๆ ยิ่งคำที่ย้อนกลับว่า "ไม่มีสัจจะสำหรับโจร" คำนี้เจ๋งสุดๆเลยครับ ^ ^
comment30:คุณเจ๋ง เก่ง และแกร่ง มากๆค่ะ
ดิฉันขอหลังไมค์ สำนักงานกฏหมายที่คุณจ้างนักสืบด้วยค่ะ
ขอบคุณค่ะ
comment30-1:หลังไมค์มาได้เลยค่ะ
comment31:เราว่าเค้าโกงเพราะสบโอกาสค่ะ ดูจากลักษณะที่ไม่มืออาชีพเท่าไหร่ ไม่ซับซ้อน เห็นว่าคุณไม่ว่างไปทำสัญญา และยอมโอนมัดจำง่ายๆ เลยสวมรอยโชคดีที่มาเจอคุณ หวังว่าจะเข็ดหลาบ ไม่กล้าไปทำกับใครอีก

(แต่ถ้าเกิดพยายามเพิ่มกลโกง อันนี้ก็คงเป็นที่กมลสันDarn คงต้องปล่อยไปตามกรรม)

ขอชื่นชมนักสืบว่าเก่งมากค่ะ เป็นกุญแจสำคัญที่ทำให้แก้ปัญหาสำเร็จ จขกท ก็เก่งและมีสติมากเช่นกัน ขอบคุณที่มาแชร์นะคะ
comment31-1:ชอบคำนี้ค่ะ กมลสันDarn เป็นคำผสมระหว่างภาษาไทยและภาษาต่างประเทศได้อย่างถึงอารมณ์ haha
comment32:ชื่นชมจขกท ใช้สติในการแก้ปัญหาได้ดีมากเลยครับ
comment33:ตำรวจเลวพอๆกับโจร เคสนี้
จขกท.เลยต้องเสียค่านักสืบหลายพันเพราะสีกากีพึ่งพาไม่ได้
comment33-1:เราคิดว่าเพราะช่องโหว่ของกฏหมายค่ะ
comment34:รู้สึกชอบบบบบ
ชอบประโยคปิดท้ายมาก ตอนแรกนึกว่าจะใจดีโลกสวย
ที่ไหนได้ "ทำถูกกกกแล้ว" 


อ่านแล้วฟินดี นานๆ ทีจะเห็นคนโกงโดนอะไรแบบนี่ และไม่ได้เหนื่อยอะไรมากด้วย
บางคนต้องลากไส้กันเป็นปี ๆ ยังไม่โดนจัง ๆ เลย
comment34-1:ไม่มีความคิดในหัวเราเลยว่าจะไม่ไปบอกเจ้านายเค้าให้รับรู้ เพราะเค้าทำธุรกิจด้านนี้ เราเชื่อว่าเค้าต้องทำอีก เราตั้งใจจะบอกแต่แรกอยู่แล้วค่ะ เพราะจริงๆ เราก็ไม่มีความจำเป็นต้องไปเกรงใจอะไรเค้า คนอื่นเวลาโดนโกงเงิน ได้คืนมาก็ถือว่าเป็นบุญคุณที่เค้าคืนมาให้ แถมยังไปพูดดีกับคนโกงอีก สำหรับเรา วันที่เค้าเอาเงินคืนเรา ความโกงของเค้าก็ไม่ได้ลบเลือนไปจากความทรงจำของเรานะคะ
comment35:เป็นตัวอย่างให้หลายๆคนที่โดนโกงได้เลย
comment35-1:คนที่โดนโกง บางทีเห็นเป็นเงินเล็กน้อย แจ้งความไม่ได้ก็จบกันไป ไม่ค่อยมีใครยอมลงทุนจ้างนักสืบค่ะ ทั้งๆ ที่ ลงทุนเสียเงินให้คนโกงได้ แต่ลงทุนจ้างคนทำงานมาตามเงินคืนไม่ได้ เราไม่ค่อยเข้าใจตรงจุดนี้เหมือนกัน เหมือนกับว่าเสียเงินโดนโกงไปแล้วจะไม่ยอมเสียอีก ก็เลยไม่ได้อะไรกลับมาเลย
comment36:ผมไม่เห็นด้วยกับที่ไปบอกเรื่องกับที่ทำงานเค้านะครับ
เพราะว่าคนที่จนตรอกจริงๆ เราไม่รู้หรอกว่าเค้าจะทำอะไรคุณบ้าง 
กับคนแบบนี้ได้ไม่คุ้มเสียหรอก ถ้าจบสวยก็ดีไปครับ
comment36-1:เราคิดว่าเค้าไม่ได้จนตรอกขนาดนั้นค่ะ และการที่ไม่บอกกับที่ทำงานเค้า ทั้งๆ ที่เค้าใช้ช่องทางในการทำงานที่บริษัทนี้ หากิน ก็ดูจะเห็นแก่ตัวไปหน่อยค่ะ เราตามเค้าจนเจอ เราคิดว่าเค้าไม่กล้ามาทำอะไรเราแล้วค่ะ เพราะว่าถ้าเค้าทำ เราก็ตามเค้าจนเจอได้อีกเหมือนกัน
comment37:ไม่เคยคิดถึงเรื่องนักสืบเลยค่ะ เจ๋งมาก เหมือนในละครเลย 
ขอบคุณที่แชร์นะคะ
comment38:แก้เผ็ดทิ้งท้ายได้เจ็บแสบดี
comment39:ขอบคุณครับสำหรับการแบ่งปันความรู้ จะเก็บไว้เป็นกรณีศึกษาครับ

คนโกงสมควรโดนครับ สมน้ำหน้ามันครับ หลายๆคนโดนแบนนี้แล้วมักจะปล่อย มันเลยได้ใจครับ

ปล.
แม้ตำรวจจะปวกเปียกแค่ไหน แต่เค้าก็มีประโยชน์นะ มีดีกว่าไม่มีครับ
ที่แน่ๆล่ะ เวลาบัตรอะไรหายเค้าจะไล่ไห้ไปหาตำรวจก่อนเลยเพื่อหาคนยืนยัน เค้าเซ็นกริ๊กเดียวมีน้ำหนักพอๆกับคำให้การเราเป็นชั่วโมง
comment40:ต้องเด็ดขาดแบบนี้เลยค่ะ คนโกงจะได้เกรงกลัวกฎหมาย
รัฐบาลควรออกมาตรการไว้แต่เนิ่นๆ ไม่งั้นการค้าออนไลน์จะไปไม่สุด
comment41:ขอบคุณที่มาเล่า.  ระวังโดนมันลอบกัดนะครับ
comment41-1:เราคิดว่าโจรเค้าก็น่าจะกลัวเราบ้างนะคะ
comment42:เก่งมากครับ
comment43:นับถือเลยครับ
comment44:ที่น่าสนใจคือเป็นแค่พนักงานฝึกหัดมีงานดีๆทำแล้วยังกล้าทำขนาดนี้แสดงว่าเป็นที่สันดาน เงินที่เอามาใช้คืนก็น่าจะฟันธงได้เลยว่าไปโกงคนอื่นมาใช้หนี้แน่นอน ถ้ายังไม่ตัดทางทำมาหาโกงให้เด็ดขาด เดี๋ยวอีกไม่นานคงมีกระทู้เกี่ยวกับโจรรายนี้มาอีก
comment44-1:เราคิดเหมือนคุณทุกอย่างเลยค่ะ
comment45:ก่อนอื่นต้องขอชื่นชมในความมุ่งมั่น กล้าหาญ และความใจเย็นของ คุณ จขกท นะครับ

แต่ที่น่าสนใจคือ คุณนักสืบไปสืบรายการโทรเข้า โทรออกของเบอร์โทรศัพท์คนร้ายได้ยังไง

ถ้าจากความร่วมมือของ เครือข่ายโทรศัพท์มือถือทั้งๆ ที่ไม่มีการแจ้งความไว้แล้วละก็... อืมม น่าคิดนะครับครับ
comment45-1:อาชีพเค้า เค้าก็คงต้องมีช่องทางค่ะ ปฏิเสธไม่ได้หรอกค่ะ ว่าในเมืองไทยไม่มีเรื่องแบบนี้
comment46:จขกท. สุดยอดมาก เด็ดขาดและเฉียบมาก เป็นบางคน ตร.ไม่รับแจ้งความป่านนี้คงนั่งเครียดไปแล้ว เป๋ไปเลย
comment47:เก่งมากเลยค่ะ
comment48:เยี่ยมจริงๆ นับถือๆ...
comment49:เก่งจัง ทำให้คิดถึงสมัยเกม ragnarok มาใหม่ๆ โดนโกงเบี้ยวของในเกมไป จ่าย5พันแล้วไม่ให้ของ
พูดแล้วอยากไปตบกะโหลกเด็กเวรที่ชื่อออฟนั่นจริง ขนาดโทรไปที่บ้านคุยกะแม่มันแล้วนะ เลวทั้งแม่ทั้งลูก
comment49-1:บางทีเด็กทำเอง แต่พ่อแม่ก็ไม่ได้มีเงิน ก็ไม่รู้จะหาทางออกยังไง แต่เป็นที่การสั่งสอนเลี้ยงดูด้วยนะคะ
comment50:คุณจขกท.มีความตั้งใจเอาจริงค่ะ

อยากให้หลายคนที่โดนทำแบบนี้ โจรจะได้น้อยลงบ้าง

คนไทยชอบคิดว่าเป็นเวรกรรม ตัดปัญหา ขี้เกียจเดินเรื่อง + เจอตำรวจไม่เวิร์ค เลยทำให้โจรเยอะขึ้น

บางทีเอาจริงและมีสติเอาให้สุดทางไปเลย นอกจากจะดัดสันดานโจรแล้วยังเพิ่มสกิลตัวเองให้เก่งในการจัดการปัญหาด้วย

ปรบมือให้การกล้าทำกล้าลุยและไม่ปล่อย แถมยังวางขั้นตอนมีสติอีกด้วย เก่งมากค่ะ
comment51:ผมว่าอย่าให้คนอื่นเลียนแบบเลยคับ ของคุนจบดีก็รอดไป แต่ถ้าคนอื่นเลียนแบบแล้วเจอผู้หญิงแบบเปรี้ยวหั่นศพอาจจบไม่สวยนะคับ
comment51-1:ก่อนทำต้องคิด ตรึกตรองและประมวลผลก่อนค่ะ ถ้าทำไปโดยไม่คิด ก็อาจจะะเจอดีได้ค่ะ
comment52:จขกท.​ เก่งมากครับ

ของผมเจอ​ไป​ 2xx,xxx​ บาท​ เป็น​พวก​ ไม่มี​ ไม่หนี​ ไม่จ่าย​ แต่ที่บ้านไม่อยากเอาเรื่อง​ เลยต้องปล่อย​ไป​
comment52-1:พวกนี้แหละค่ะ ที่เราเจอบ่อยสุด เพราะที่บ้านประกอบธุรกิจเงินกู้ และอสังหา จะเจอพวกนี้บ่อยมาก แต่เราใช้หลักการน้ำเย็นค่ะ ซึ่งได้ผลดีกว่าไปตามทวงหนี้โหดมากมาย และก็มักจะได้คืนเสมอค่ะ
comment53:โรงพยสบาลรัฐคิวยาวบริการแย่ ก็มีรพ.เอกชน ตอนนี้ตำรวจห่วยก็มีนักสืบเอกชน เคสนี้ไม่ใช่บริการแย่แต่ไม่บริการ รู้ทั้งรู้ว่าเป็นฉ้อโกงแต่ก็ไม่รับเรื่อง วันนึงที่นักสืบเอกชนมีงานมากๆ คงมีคำถามว่ามีตำรวจไว้ทำไม ไม่อยากทำงานทำไมไม่นอนอยู่บ้าน มีแต่ถามว่าทำไมประชาชนเกลียดตำรวจ เคยย้อนมองดูตัวเองบ้างรึเปล่า นั่งงอมืองอเท้าสุขสบายบนความทุกข์ยากคราบน้ำตาประชาชนตาดำๆ
comment53-1:ตำรวจยังมีคดีอื่นๆ อีก ที่มีผลงานนะคะ เราคิดว่าเป็นเพราะช่องโหว่ของกฏหมายค่ะ
comment54:ความคิดเห็นนี้ถูกลบเนื่องจาก กระทู้นี้ถูกลบโดยระบบอัตโนมัติทั้งนี้เพื่อเป็นการรักษาบรรยากาศการสนทนา ของเพื่อนสมาชิกโดยรวมค่ะ
ความคิดเห็นนี้ได้ถูก Pantip.com ลบออกไปจากระบบแล้ว หากเนื้อหาที่ถูกลบยังคงถูกนำไปแสดงใน application หรือเว็บไซต์ใดๆ ทาง Pantip.com ไม่มีส่วนเกี่ยวข้องใดๆด้วย การดำเนินการทางกฎหมายกรุณาติดต่อผู้พัฒนา application หรือเว็บไซต์นั้นๆโดยตรงค่ะ
comment55:สุดยอดเลยค่ะ ขอเก็บไว้เป็นความรู้นะคะ สมัยนี้ไว้ใจใครแทบไม่ได้เลยจริงๆ
comment56:ขอหลังไมค์สำนักงานนักสืบหน่อยครับ มีเคสอยากให้ช่วยตามอยู่เหมือนกันครับ ขอบคุณครับ
comment57:พี่ค่ะขอหลังไมค์ เบอร์ติดต่อสำนักงานกฎหมายหน่อยค่ะ โดนมาคล้ายๆพี่เลยค่ะ
comment58:นักสืบน่าจะมีพรรคพวกหรือเส้นสาย ที่เข้าระบบราชการได้  อย่างตำรวจสืบสวนสอบสวน ถ้าเรารู้ชื่อ ก็สามารถหาที่อยู่ ประวัติได้ ถ้าเรารุ้ทะเบียนรถเราก็สืบได้  จริงๆพวกนี้ถ้าเรามีเพื่อนเป้นตำรวจตำแหน่งสัญญาบัตรก็พอจะรบกวนให้เค้าหาให้ได้อยู่นะ  
ปล.ผมเดาเอานะ  วิธีที่เจ้าของกระทู้ทำ อาจจะไม่ใช่แบบนี้ก็ได้
comment58-1:ตลกดี งานของตัวเองแท้ๆ ตะกวดเอ้ย แต่ไม่ยอมทำ

ต้องให้ประชาชนไปจ้างเอกชนไปไหว้วานให้มันทำอีกที
comment58-2:เราคิดว่านักสืบมีมากกว่านั้นค่ะ เพราะว่างานที่เราได้รับมา มันไม่ใช่แค่นั้น
comment59:จขกท เก่งมากครับ ขอบคุณที่แบ่งปันความรู้ดีๆ
comment60:คุณมีสติ และ รอบคอบ ไม่ตื่นตระหนกตกใจลนลาน ขอชื่นชม
comment61:คุณเยี่ยมค่ะ ปรบมือให้เลย ขอบคุณที่มาแชร์ 
คนโกงเนี่ยไม่ต้องเห็นใจ ไม่งั้นใครจะช่วยเรา 
ประเทศนี้ต้องพึ่งตัวเองให้มาก
comment62:ขอบคุณที่แจ้งเรื่องให้ที่ทำงานเค้าทราบนะครับ

เชื่อว่าคนหลายคน น่าจะพอใจแค่ได้เงินคืน
แล้วก็ปล่อยให้พวกกากเดนสังคมเหล่านี้ไปหลอกคนอื่นอีกต่อไป

ุถ้าทุกคนเป็นคนจริงและกล้าเหมือน จขกท พวกหลอกลวงนี่ต้องสูญพันธ์แน่นอนครับ
comment63:นับถือจริงๆครับ บางคนอาจถอดใจไปตั้งแต่ ตำรวจไม่รับแจ้งความแล้วก็ได้
comment64:เก็บกระทู้นี้ไว้เลยค่ะ ในเมื่อเราพึ่งพา จนท.ใดๆไม่ได้ ก็ต้องช่วยตัวเอง เก่งมากๆค่ะ
comment65:ผมไม่เห็นด้วยในการชื่นชมหรือการอวยว่านักสืบเก่งนะครับ และไม่อยากให้คนอื่นทำตามเรื่องนี้ ? 

เบื้องต้น การนำข้อมูลการโทรเข้าโทรออก ดูว่าใครอยู่ในพื้นที่ไหน หากไม่ได้เป็นการขอข้อมูลผ่านเจ้าหน้าที่ การนำข้อมูลนั้นออกมาจะเป็นความผิดนะครับ ตามข่าว 
https://www.beartai.com/news/mobilenews/126121

การชมคนที่ทำผิดนั้น เป็นการส่งเสริมให้คนทำความผิด หรือให้คนอื่นเห็นสิ่งที่ผิดเป็นเรื่องถูกต้องมากยิ่งขึ้น และยิ่งจะทำให้คนทั่วไปเห็นเรื่องนี้เป็นเรื่องปกติไป การบอกว่าเจ้าหน้าที่ไม่ยอมทำหน้าที่เป็นสิ่งที่ผิด แต่ก็ใช้วิธีที่ผิดในการสืบเสาะหาข้อมูล โดยคนที่มาหลอก จขกท. ก็ผิดกฎหมายเป็นอาชญากรรม ส่วนนักสืบที่ จขกท. ใช้ให้ไปสืบก็ใช้วิธีที่ผิดกฎหมายก็เป็นการทำผิดอาชญากรรมเช่นกัน 

สมมุตินะครับ หากคุณมีศัตรูที่ต้องการทำร้ายคุณ แต่เผอิญไม่รู้ว่าคุณหลบไปอยู่ที่ไหน แล้วเขาก็ไปจ้างนักสืบๆ หาข้อมูลการโทรของคุณ ว่าหลบไปอยู่ที่ไหน แล้วก็ตามไปทำร้าย แบบนี้คุณคิดว่ามันดีหรือเปล่าครับ
comment65-1:เพราะฉะนั้น
ต่อไปนี้ ถ้าใครถูกหลอก ยักยอกทรัพย์ แจ้งความตะกวดไม่รับ
ก็จงถือซะว่าเป็นเคราะห์กรรมของท่านเอง ทีเกิดมาเป็นคนไทย
ไม่ต้องไปดิ้นรนเพื่อหาเงินคืนนะครับ
comment65-2:คห.65 ผมใคร่ขอความรู้จากคุณหน่อยครับว่า จขกท ควรทำเช่นไร ถ้าไม่ดำเนินการเช่นนี้ครับ
,จะได้ไว้เป็นแนวทางในการใช้ชีวิตครับผม

ขอขอบพระคุณล่วงหน้าครับ
comment65-3:คห. 65-1 หากถูกหลอกถูกยักยอกจริง ไปแจ้งความแล้วตำรวจไม่รับแจ้ง ตำรวจก็มีความผิดละเว้นหรือปฏิบัติหน้าที่โดยมิชอบ ซึ่งทางผู้แจ้งสามารถเอาผิดได้

คห. 65-2 กรณีของ จขกท. นอกจากการแจ้งความแล้ว ยังสามารถดำเนินคดีเพื่อเอาผิดกับคนที่มาหลอกได้ โดยการให้ทนายฟ้องเป็นคดีอาญาต่อศาลครับ

และตามความเห็น ผมได้เน้นไปยังตัวนักสืบครับ ว่าวิธีการนำข้อมูลอย่างนั้นมามันไม่ถูกต้อง ไม่ได้ตำหนิมาถึงตัว จขกท. ครับ
comment65-4:เราไม่เคยชมใคร เวลาอ่านเม้นท์ว่าสวยเลย

ขอชม คห.65 หน่อยเถอะ ทนไม่ได้จริงๆ

สวยมากๆค่ะ  สวยงาม







โลกอ่ะค่ะ
comment65-5:คุณจันทีคะ ตำรวจไม่ได้ละเว้นการปฏิบัติหน้าที่ เพราะว่าเค้าสรุปว่ามันไม่ใช่คดีอาญาค่ะ เนื่องจากมีหนังสือสัญญา ดังนั้นการฟ้องก็ตกไปค่ะ สำหรับนักสืบ ถ้าจะแก้ คงต้องไปแก้ที่กฏหมาย ไม่ให้มีสำนักงานนักสืบแบบถูกกฏหมายค่ะ แต่สำนักงานนักสืบโดยทั่วไปสามารถจดทะเบียนพาณิชย์ได้ ก็แปลว่าถูกกฏหมาย ส่วนวิธีการที่เค้าได้ข้อมูลมา คงต้องเป็นหน้าที่ของทางรัฐ ที่จะทำยังไงให้ข้อมูลไม่รั่วไหลค่ะ
comment65-6:ก็นักสืบนั่นแหละคือเจ้าหน้าที่ที่มารับจ๊อบครับ...

ไม่งั้นเขาจะหาข้อมูลมาได้อย่างไร..?
comment65-7:ใช่ค่ะ ก็เจ้าหน้าที่เค้าไม่รับไงคะ
comment65-8:ผมไม่ได้จะแช่งคุณจันทีนะครับ แต่อยากให้คุณเจอแบบนี้เหมือนกัน อยากรู้ว่าคุณจะแก้ปัญหาด้วยวิธีไหน คือเหตุผลของคุณมันก็เหมือนจะถูกนะ แต่มันขัดกับความเป็นจริงเหลือเกิน
comment66:ขอเก็บไว้อ่านครับ
comment67:เคยโดนโกงค่าทำบ้านเหมือนกัน 40000 
ตำรวจก็ไม่รับแจ้ง ตอนนั้น ก็เคยไปคุยกับทนายอาสา ว่าจะฟ้องยังไงได้
แต่สุดท้ายก็ยอมถอดใจ ไม่ได้ฟ้องต่อ 

วิธีการของคุณดีมากเลยค่ะ เก่งจริงๆ นับถืออ่ะ
ถ้าได้อ่านกระทู้นี้ก่อน ก็อยากจะลองทำบ้างเหมือนกัน
comment68:ผมมองประเด็นตรงไม่มีสัจจะนะครับว่า มันก็ไม่ดีหรอกครับ ในเมื่อพูดไปแล้วก็ควรทำตาม แต่ในกรณีนี้ ถ้ามีเจตนาเป็นไปเพื่อไม่ให้ผู้อื่นถูกโกงอีก คือเป็นเจตนาอันดี แต่ถ้ารู้สึกสะใจเล็กๆ ก็ถือว่าผิดนะครับ คือมันจะไปผูกเวรกับคนๆ นั้นอีก ดังนั้น ต้องวางใจวางเจตนาให้ถูกครับ
comment68-1:เราไม่มองเหมือนคุณค่ะ เราพูดเพื่อให้เค้าเอาเงินมาคืนเราค่ะ ส่วนการบอกคนอื่น ทำไมต้องเกรงใจโจรคะ เค้าทำงานตรงนี้ วันข้างหน้าถ้าเจ้านายเค้าไม่รู้ไม่เห็น เค้าก็ทำอีกค่ะ เราพูดเพื่อไม่ให้เค้ามีช่องทางไปหลอกลวงคนอื่นอีก เราไม่ได้ตั้งใจจะทำตามที่บอกเค้าแต่แรกอยู่แล้วค่ะ
comment68-2:โถ 821214 
เป็นห่วงมิจฉาชีพ ถูกโกหก กลัวจะไม่มีช่องทางไปทำกินต่อ
แต่ไม่เป็นหวงประชาชนทั่วไป ทีจะโดนมันไปหลอกต่อไปอีก 
คนอยางนี้แหละที่ทำให้มิจฉาชีพเต็มเมือง อย่างทุกวันนี้
comment69:ระวังมันจะแค้นฝังหุ่นนะคะ
แอบมาเอาคืนเมื่อไหร่ก็ไม่รุ ระวังนิดนึงคร่า
comment70:ยอดเยี่ยม
comment71:จขกท.สุดยอดมาก ผมเคยไปแจ้งความแต่ตำรวจไม่รับแจ้งเหมือนกันแต่ไม่ใช่คดีแบบนี้ เลยทำใจและปล่อยไป
ว่าแต่ขอ ชื่อหรือบริษัทคนที่โกงหลังไมค์ได้หรือปล่าวครับ ผมประกาศขายทาวน์เฮ้าส์อยู่กลัวโดน (อยู่เชียงใหม่เหมือนกัน)
comment71-1:ขอแจ้งเป็นชื่อคนที่ลงประกาศดีกว่าค่ะ เพราะบริษัทไม่ได้รู้เห็นอะไร
comment71-2:ขอทราบชื่อด้วยได้ไหมคะเพราะกำลังติดต่อซื้อที่แถวสันป่าตอง กลัวโดนเหมือนกันค่ะเ
comment72:ความจริงก็เสี่ยงนะคะ ตอนที่ จขกท หลอกเอาไอโฟนน่ะค่ะ ถ้าเจอพวกเคี่ยวๆและรู้กฎหมายมันเล่นคดีอาญาเราคืนได้เหมือนกันนะคะ
   เพราะจริงๆจขกท ก็ไม่มีสิทธิไปยึดไอโฟนของเค้าค่ะ  
   งานนี้ ถือว่าจขกท โชคดีที่เจอมิจฉาชีพมือใหม่อ่อนหัด ก็เลยยอมให้เรายึดมือถือเพราะรู้ว่าตัวเองก็ผิด
comment72-1:เราประเมินก่อนทำแล้วค่ะ
comment73:ชื่นชมเจ้าของกระทู้มากครับ ถ้าเป็นผมเจอปัญหาแบบนี้ก็คงทำอะไรไม่ถูก
อ่านหลายความเห็นแล้วรู้สึกว่าโลกช่างสวยสด งดงาม กฎหมายปกป้องเราได้ ซึ่งมันไม่จริงเลย
comment74:จขกท เก่งจังเลยค่ะ กระทู้ก็มีประโยชน์มาก

อ่านแล้วนึกถึงเมื่อก่อนยังเด็กน้อยเพิ่งเริ่มทำงานแล้วถูกมิจฉาชีพขโมยเงินของบริษัท ทั้งๆ ที่มีกล้อง เห็นหน้าชัดเจน แต่ตำรวจไม่ทำอะไรให้เลย.. เห้อ ถ้าเป็นตอนนี้นะ ฮึ่มๆๆ
comment75:รบกวนหลังไมค์บอกทนายที่ใช้ส่งจดหมายได้ไหมคะ มีกรณีคล้ายๆคุณแต่เขาเป็นเด็กที่อายุ 20ต้นๆ อยากแจ้งให้ครอบครัวเขาทราบถึงเรื่องราวที่เกิดขึ้น รบกวนด้วยนะคะ ขอบคุณค่ะ
comment76:เก่ง + เฮง (ที่นังโจรยอมจ่ายเงินคืน)
