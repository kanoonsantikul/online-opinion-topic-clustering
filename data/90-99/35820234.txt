title:กรุณาพูด "ขอบคุณ" และ "ขอโทษ" ให้ติดปาก และมาจากใจ
comment:ขอระบายหน่อยค่ะ 

วันนี้นั่งรถตู้โดยสารสาธารณะ แล้วนั่งติดกับประตูเลื่อนข้างหลัง ซึ่งเผอิญรถคันนี้เบาะนั่งใหญ่ เลยทำให้ช่องทางขึ้น-ลง แคบ เวลามีผู้โดยสารจะลงก็ไม่สามารถแทรกตัวเอื้อมมือมาเปิดได้ เราเลยเปิดให้โดยที่เขาไม่ต้องร้องขอ (ประตูฝืดและหนักมาก)

เมื่อเขาลงไป ก็ไม่มีการพูดขอบคุณ แถมยังปิดประตูใส่หน้าอีก  บางคนลงได้ ก็สะบัดตูดไปเลย ไม่คิดแม้แต่จะปิดประตู
(คือเห็นว่าเราเปิดประตูให้ ไม่ได้ขอร้อง เลยไม่ต้องขอบคุณ? กะบางคนเห็นเราเปิดให้ ก็ต้องปิดให้?)

อาจจะเห็นเป็นเรื่องเล็กน้อย แต่การที่มีคนอื่นทำอะไรให้ ทั้งๆ ที่ไม่ใช่หน้าที่เขา หรือหน้าที่ของเขาก็ตาม ก็ควรจะกล่าวคำขอบคุณ สักหน่อย เพราะมันก็เป็นแรงเสริมที่ให้เราอยากทำอะไรเพื่อคนอื่นโดยไม่หวังผลประโยชน์ หรือเงินทอง																																	   แก้ไขข้อความเมื่อ 17 พฤศจิกายน 2559 เวลา 21:59 น.
comment1:ครับ ผมก็สอนลูกอยู่
comment2:จริงค่ะ เราขอบคุณตลอด จนบางที งงว่าเอ๊ะ..เค้าต้องขอบคุณเราป่าวว๊าา
แต่ก็ไม่เปนไรค่ะ เราสบายใจที่ได้พูด
จขกท.ก็ ปล่อยไปเหอะค่ะ คุณทำดีแล้ว
comment2-1:เป็นเหมือนกันค่ะ   บางทีขอบคุณคนที่เค้ามาวานให้เราช่วยทำอะไรซักอย่าง
พูดออกไปแล้ว ก็จะงงๆ  ว่าเอ๊ะ  ใช่มั้ย

นอกจากนี้ยังเคยไหว้พนักงานเช็ค boarding pass ก่อนขึ้นเครื่องอีก  คือเห็นเค้าไหว้คนก่อนหน้าเรา
มั่นใจว่า เดี๋ยวเค้าต้องไหว้เราแน่ๆ   ถึงคิวปุ๊บ  ยกมือไหว้เลยค่ะ (จริงๆกะจะรับไหว้)  แต่ปรากฎว่าเค้าไม่ไหว้เรา

เขินเลยค่ะ  เค้าคงจะงง ว่าเราไปไหว้เค้าทำไม    แอบขำตัวเอง แล้วรีบเผ่นขึ้นเครื่อง
comment2-2:เป็นเหมือนกันค่ะ พูดขอบคุณจนติดปาก เวลาไปซื้อของ เค้าทอนตังค์ให้เรา เราก็พูดขอบคุณทุกครั้ง ที่ตลกคือ คนขายของให้เรากลับไม่พูดขอบคุณทั้งๆที่เราเป็นคนไปซื้อเค้าแท้ๆ แต่ก็ไม่ว่ากันเราถือว่าเราสบายใจที่จะพูดก็พอ อิอิ
comment2-3:2-2 เราก็เป็น เราก็งงว่าเราขอบคุณคนขายของให้เราทำไม 55555+
comment2-4:เป็นเหมือนกันเลยค่ะ บางทีไปขอบคุณแทนเขาซะงั้น ทั้งที่เขามาขอความช่วยเหลือจากเรา ก็ตลกดี
comment2-5:ยายเป็นบ๊อยบ่อยค่ะ  ไอ่กะจะยกมือรับไหว้พนักงานก่อนขึ้นเครื่องนี่อะ
เพราะยายแก่และปล่อยผมขาว  เลยนึกว่าเค้าจะไหว้ 555 เขินไปหลายดอกละ ไม่เข็ดซะที
comment2-6:เราก็เป็นค่ะ ขอบคุณทุกคน จะแม่ค้า มอเตอร์ไซค์รับจ้าง คนขับรถตู้ รถสองแถว คนเปิดประตูรถตู้ให้ เพราะมองว่าเค้าขายของ หรือเอาแรงแลกเงินก็จริง แต่ว่าเพราะคนเหล่านี้มาช่วยขายของให้ มาขับรถให้เราถึงมีโอกาสได้กินได้ใช้บริการ

แล้วก็เลยสอนมายันลูกค่ะ ถ้าซื้อของเสร็จจะบอกให้ลูกขอบคุณทุกครั้งค่ะ บางคนก็งงๆ ว่าเราให้ลูกขอบคุณทำไม แต่ทุกคนยิ้มเอ็นดูให้น้องเสมอ
comment2-7:อยู่ต่างประเทศค่ะ
เวลาไปซื้อของ ทุกคนก็ต้องขอบคุณพนักงานขาย แคชเชียร์ เค้าขอบคุณเราที่เราเป็นลูกค้า เราขอบคุณเค้าที่เค้าบริการเรา
ขอบคุณพนักงานเสริฟ ขอบคุณคนขับรถเมล์และแท๊กซี่ ตอนลงจากรถ 
ไปจ่ายค่าบิล ค่าใช้จ่ายต่างๆ ก็ขอบคุณพนักงาน 
ต่างฝ่ายต่างขอบคุณกันและกัน

**** มาเพิ่ม.... ตอนเด็กๆ จำได้ว่า ขอบคุณแม่ค้าพ่อค้าที่เราไปซื้อขนม พร้อมยกมือไหว้ ย่อเข่าอีกต่างหาก อิอิ
เพราะตอนเด็กๆ แม่สอนว่า ต้องย่อเข่าถอนสายบัวด้วยนะ เวลาสวัสดี
comment2-8:มีคนเดินมาชนเราจนของกระจาย  เราหลุดปากทันที "ขอโทษค่ะ"
แต่คนชนเรา เดินต่อไป เหมือนไม่มีอะไรเกิดขึ้น
555  ที่จริงเราควรต้องบอกว่า "ขอบคุณที่ชนนะคะ"  แทนใช่ป่ะคะ
comment3:ยากค่ะ ค่านิยมไทยติดนิสัยเจ้าขุนมูลนาย รากฐานสังคมเป็นแบบนั้น เวลามีใครทำอะไรให้ใครทั้งแบบเต็มใจหรือไม่เต็มใจก็ตาม ผู้ได้รับสิ่งนั้นมักจะรู้สึกตัวเองสูงส่ง มีอำนาจ คนปฏิบัติให้เปรียบเสมือนขี้ข้า ยิ่งไม่ได้ขอให้ทำแล้วทำให้ดีไม่ดีจะโดนหาว่าแล้วไง ใครขอ ยิ่งบนรถตู้นี่บ่อยเลย ชีวิตคนเร่งรีบ ไม่ค่อยเห็นหัวกัน เราแต่ก่อนมักโดนนั่งตรงประตูบ่อย แรกๆก็งงว่าเปิดปิดให้นี่จะไม่ขอบคุณกันหน่อยหรอ หลังๆ เฉยๆแล้ว คิดซะว่าเปิดให้ ช่วยคน

เรื่องขอบคุณนี่ ให้ติดปากสอนได้นะ แต่ให้มาจากใจนี่ยาก เพราะมันมาจากนิสัยความคิดเขาว่าเขาจะรู้สึกโอเคในสิ่งที่เราทำหรือไม่
comment3-1:มั่วมากครับ ไม่เกี่ยวกับเจ้าขุนมูลนายหรอก มันเกี่ยวกับมารยาทต่างหากครับ 

ผมเคยเจอพวกคนตระกูลเก่าแก่หลายๆ คน ก็ดูเป็นเจ้าขุนมูลนายอยู่  แต่เค้าก็บอกขอบใจนะ ขอบคุณมากค่ะ เป็นปกตินี่ครับ พวกที่ไม่ขอบคุณ ส่วนใหญ่ที่เห็นก็พวกวัยรุ่นนี่แหละ ไม่ใช่ว่า จะถือยศถืออย่างอะไร "ก็แค่ไม่มีมารยาทเท่านั้นแหละครับ " 

ปล. ผมก็ไม่ได้เป็นเจ้าขุนมูลนายนะครับ ปู่เป็นชาวนาธรรมดา
comment4:ผมเรียกเลยครับว่า ... ปิดประตูด้วย
comment4-1:ใช่ค่ะจริงๆ
comment5:ที่บ้านเราสอนมาแต่เด็กเลยค่ะ ขอโทษ ขอบคุณ ไม่เป็นไร คำพวกนี้จำให้ขึ้นใจและใช้บ่อยๆ
comment6:เวลาผมนั่งตรงประตูทางออก ผมจะเป็นคนเปิดประตูให้คนที่จะลงทุกครั้งเลย(จะไม่ทำก็ได้) แต่ผมคิดว่าเวลาผมนั่งอยู่ข้างในแล้วเอื่อมมือมาเปิดมันค่อนข้างลำบากก็เลยเข้าใจตรงนี้ บางคนก็ขอบคุณนะ บางคนก็ไม่ ส่วนใหญ่จะไม่ 555 แต่ก็ยังช่วยเปิดประตูให้อยู่
comment7:เหยยยเราพูดนะ  ถึงเราจะปากจัดชอบด่า  ไม่เรียบร้อยหลังๆก็พูดขอบคุณจนติด
คนเดินหน้าเราเปิดประตูค้างให้ก็ขอบคุณ
พนักงานพาทไทม์ มาเสริฟไรงี้ก็ขอบคุณ ถ้าปากไม่ติดเคี้ยวอยู่ก็จะพยักหน้าให้ 555

เพิ่งมาเป็นช่วงที่ทำร้านพาทไทม์  คือใจเค้าใจเรามากขึ้นนะ
หลังจากนั้นมานี่ไปกินร้านไหน  พอกินเสร็จ ซ้อนจานไว้ให้หมดพร้อมยกไปล้าง
คือรู้ว่ามันเหนื่อยมาก ลูกค้ากินละเลงไว้จานแผ่เต็มโต๊ะ
แล้วเราต้องเช็ดต้องเก็บทั้งวัน งานหนัก  ผ่านมาแล้วก็เข้าใจ 
หรือตอนที่เราทำ  มีคนพูดขอบคุณเวลายกไปเสริฟ เรายังรู้สึกดีเลย
comment7-1:เราขอบคุณพนักงานเสิร์ฟทุกครั้งค่ะ
comment7-2:แค่คำขอบคุณ ก็เป็นกำลังใจให้มีแรง
แค่คำขอโทษ ก็สามารถทำให้เรื่องหนักเป็นเบาได้
comment8:เราติดปากเลยค่ะ 2 คำนี้ และเวลาสวัสดีต้องพนมมือด้วย มันชินจริงๆ
comment9:เราไม่มีใครสอน พ่อแม่ไม่สนใจ
แต่พูดติดปากมาตลอด
comment10:ของแบบนี้มันอยู่ที่การเลี้ยงดูตั้งแต่เด็กนั่นแหละ 
พ่อแม่ไม่สอนตรงๆ แต่เขาอาจจะทำให้ดูเป็นตัวอย่างอ้อมๆ
ผมนี่พ่อแม่ทั้งสอน ทั้งทำให้ดูเป็นตัวอย่าง เลยซึมซับมาแต่เด็ก
มีหลานก็จะสอนแบบนี้เหมือนกัน ไม่อยากให้หลานโตมากลายเป็นคนไร้มารยาท
ต่อให้รวยแค่ไหน การน้อมโน้มถ่อมตนมันก็เป็นสมบัติของผู้(ที่มีมารยาท)ดี
จะมีจะจน มันก็เป็นผู้ที่มีมารยาทดีได้ ไม่เกี่ยวกับฐานะ
คนรวย คนมีอำนาจ แต่ไม่มีมารยาท มันก็ไม่ต่างอะไรจากไพร่หรอกครับ
comment11:เคยเจอมั๊ย...."ขอโทษครับ"     สวนกลับมาอย่างเร็ว...  "ขอโทษแล้วมันจะหายเหรอ"
comment11-1:เรื่องจริงเลยนะนั่น..............ทั้งที่บางครั้งแค่เดินเบียดธรรมดา
ไม่ได้กระแทกอะไร
comment12:ต้องสอนรับการขอบคุณและขอโทษด้วยนะครับ หลายครั้ง เมื่อก่อน ผมเคยขอโทษหรือขอบคุณแล้ว เค้าเหมือนไม่รับรู้นะครับ เกิดอาการ เก้อ ซิครับ ต้องฝึกทั้งสองฝ่าย ๆ นะครับ จริง ๆ ก็แค่เอาใจใส่คนรอบข้างนะครับ
comment13:ผมเคยขึ้นรถตู้ครั้งเดียว นานมาแล้ว พอตอนลง ผมลงไปเลย ไม่ได้นึกถึงว่าต้องปิดประตู มานึกได้อีกที รถออกไปแล้ว รู้สึกผิดอยู่ในใจตลอดมา คิดในใจว่า เค้าจะด่า_รูไม๊วะ ลืมจริงๆ ไม่ได้นึกถึงเลย
หลังจากนั้นไม่เคยขึ้นรถตู้อีกเลย กลัว อิอิ
comment13-1:ตอนเด็กเคยถอดรองเท้าก่อนขึ้นรถตู้ ฮากันทั้งคัน
comment14:
comment15:เราก็ติดค่ะ ขอโทษค่ะ ขอบคุณค่ะ

กับคนทั่วไป เดินเบียดเดินชน แม่ค้าพ่อค้า คนช่วยเปิดประตูรถตู้ คนขับ เจ้าหน้าที่หน้าธนาคาร  ฯลฯ

พอทำแล้วก็รู้สึกสบายใจดีออก
comment16:ขอบคุณ,ขอโทษเราก็พยายามพูดให้บ่อยนะ บางทีรีบๆก็ลืม
comment17:เรื่องแบบนี้อยู่ที่สามัญสำนึกค่ะ
comment18:ควรทำให้เป็นมารยาท เป็นนิสัยติดตัวไว้ดีแล้วครับ
comment19:เห็นด้วยมากไว้เรื่องสวัสดี ขอบคุณ ขอโทษ 
เราควรทำให้เป็นปกติ คือให้มันเป็นคุณสมบัติ
ประจำกาย เราว่าในโรงเรียนสอนนะคะ
แต่ที่สำคัญที่บ้านต้องอบรมสั่งสอนด้วย

ถ้าจะสอนเด็กพ่อแม่ควรทำให้เห็นด้วย
เรื่องแบบนี้เราเห็นบ่อยค่ะ เจอปู่ย่าตายาย
แม่จะสอนแบบทักท้วงว่า 'สวัสดีคุณยายหรือยัง' แต่ตัวแม่น่ะมาถึงไม่ได้ยกมือสวัสดีคุณยายเลย เด็กไม่ได้จำจากคำสอนสั่ง เด็กจำจากสิ่งที่เห็น
comment20:อย่างกรณีผมก็สงสัยมานาน 
ผมขายของอยู่ในสถานที่ท่องเที่ยวที่หนึ่ง
และจะมีคนมาสอบถามทางอยู่เสมอทั้งคนไทยและชาวต่างชาติ ทุกครั้งผมจะ บอกทางด้วยความเต็มใจเสมอกับทุกท่าน ซึ่งชาวต่างชาติเขาจะกล่าวขอบคุณเกือบทุกคน แต่ก็มีคนไทยจำนวนไม่น้อย ถามเสร็จก็เดินไปเฉยเฉยๆบางคนทำหน้าบึ้งตึงใส่อีก ทำให้บางครั้งก็รู้สึกนอยนอยไปบ้างครับ
comment21:ต้องชื่นชมคุณนะว่าทำได้ดีแล้ว เราก็เป็นคนนึงที่ติดคำว่าขอบคุณและขอโทษ. บางทีไปซื้อของแม่ค้าส่งของให้ยังขอบคุณเลย บางทีก็อย่าไปสนใจคนประเภทนี้เลยค่ะปล่อยเค้าไป
comment22:พยายามจะพูดให้ติดปากอยู่เหมือนกันค่ะ เวลารับของจากแม่ค้า พนักงานก็จะพยายามพูดทุกครั้ง
comment23:ขอบคุณพอมีครับของคนไทย  แต่ขอโทษ ส่วนมากยากครับ
comment24:ที่บ้านเขาคงไม่ได้อบรมมาน่ะ
comment25:คนเก็บตังบนรถเมล์เรายังขอบคุณเขาเลย ถ้าลงด้านหน้าก็ขอบคุณคนขับ
comment26:ผมมองว่ามันขี้นอยู่กับตัวบุคคลมากกว่าน่ะครับ ไม่ได้แบ่งชนชั้น ความรวยความจน  จะเป็นคนไทยหรือต่างชาติก็เหมือนๆกันครับ(แต่ต่างชาติส่วนมากจะขอบคุณ) ซึ่งมันทำให้รับรู้ว่าบุคคลคนนั้นมีกิริยาเช่นไร ก็อยากให้ทุกคนพูดจนเป็นนิสัย เชื่อว่ามันจะทำให้บ้านเราน่าอยู่ยิ่งขึ้น คนพูดก็รู้สึกดี คนฟังก็รู้สึกดี ทุกวันก็จะเป็นวันดีๆ ขอบคุณครับ
comment27:แล้วแต่การเลี้ยงดูอย่างที่หลายๆคห.ว่ามา และเราเห็นด้วยว่าควรปลูกฝังแต่เด็ก
ขอเล่า(ระบายส่วนตัว55) เรามีเพื่อนคนนึงที่ไม่เคยได้ยินคำขอโทษออกจากปากของเค้าเลยยยยย
และเราโดนเพื่อนคนนั้นเหยียบเท้าบ่อยมาก แน่นอนเราไม่เคยได้ยินคำขอโทษ คือแบบ!! เฮ้ย ครอบครัวมีฐานะนะคะ แต่แกโตมาแบบไหนกันเนี่ย

แต่ถ้าจขกท.เต็มใจทำ ก็อย่าเอามาคิดมากเลยค่ะ 
เวลาเราเปิดให้ก็ไม่เคยได้คำขอบคุณสักครั้งเดียว อาจจะรีบมั้งคะ แต่เราก็เฉยๆ ไม่ได้หวังจะได้คำนั้น
comment28:เดี๋ยวนี้ถ้าเรานั่งติดประตูเราไม่เปิดให้ใครแล้ว เจอเหมือนจขกท. บ่อยมากกกก เบื่อพวกไม่มีมารยาท
รู้นะว่าขึ้นอยู่กับการเลี้ยงดู แต่เจอบ่อยๆก็เบื่อ
comment29:แม่ผมสอนมา แต่ผมหัวดื้อและปากหนัก เลยพูดไม่บ่อย แต่จะพยายามพูดให้บ่อยขึ้นครับ

แค่คำ ๆ เดียว ไม่ต้องลงทุนอะไรเลย แต่ผลที่ได้มันมหาศาล ผมจะคิดแบบนี้เสมอและเอ่ยปากขอบคุณให้ได้ทุกครั้งเวลาใครทำอะไรให้ โดยไม่ต้องคำนึงว่าเขาอายุหรือฐานะด้อยกว่าเรา ขอให้เขาทำอะไรสักอย่างให้ผม ผมก็ต้องขอบคุณ
comment30:อยู่การเลี้ยงดูและอบรมมานะคะ เรื่องแบบนี้มันสั่งให้ทำได้ แต่จะให้เป็นโดยธรรมชาตินั้น ต้องผ่านการอบรมมาอย่างดี 

อย่าไปอารมณ์เสียเลย ถ้าอารมณ์เสียที่เขาไม่ขอบคุณ ก็อย่าช่วยใครอีก จริงๆนะ ไม่ได้ประชด เพราะคนเรามันต่างกันจริงๆ ยิ่งถ้าคุณทำงานมานานแล้ว เจอคนหลายแบบ คุณจะเฉยมากๆ ที่เจอคนมารยาทดีมาก และแย่มากๆที่ผ่านเข้ามาในชีวิต  คือ คนดีโดยธรรมชาติ และคนที่แย่ได้ธรรมชาติมากๆ  มันเป็นเรื่องที่เจอได้ ไม่แปลก เพราะพวกเรากำลังอยู่ในมหาสมุทร ไม่ใช่อ่างปลาอนุบาลเหมือนสมัยเรียน ดังนั้นการจะเผอิญไปเจอปลาแย่ๆบ้าง ก็ไม่เห็นเป็นไร  แค่อย่าไปใกล้ก็พอจะได้ไม่อารมณ์เสีย
comment31:ผมเคย "ทวง" คำขอบคุณตรงๆเพื่อประชดคนไทยบางตนที่ขาดการอบรมจากทางบ้านด้วยซ้ำไป ...
comment31-1:ผมเคยใช้นะ (จำมาจากการ์ตูน)
ลุกให้ผู้หญิงนั่งบนรถเมล ทั้งที่ผมหิ้วผลไม้เพียบเลย
เค้าก็นั่งแล้วก็ทำหน้าเฉยๆ ไม่อาสาช่วยถือของ ไม่ขอบคุณ
ผมเลย............ถามว่า  เมื่อกี่คุณพูดว่าอะไรนะครับ
เธอบอกว่า...ไม่นิคะ ไม่ได้พูดอะไร
ผมเลยบอกว่า....อ้าว นึกว่าพูดขอบคุณผม
.............
comment31-2:31-1

ลุกให้เด็ก คนท้อง คนแก่ก็พอครับ
ที่เหลือปล่อยให้ยืนเองไปเถอะ
comment32:เราติดปากคำว่า ขอบคุณ แต่ไม่ติดปากคำว่า ขอโทษ เลยจริงๆ
ตอนเด็กๆเวลาทำอะไรผิด แค่ขอโทษก็จบ แม่เราเลยสอนว่า ขอโทษไม่ได้ทำให้เรื่องจบจริงๆ
จนกว่าเราจะรู้สึกถึงความผิดของตัวเองด้วย เพราะงั้นถ้าเราคิดว่าเราผิดจริงๆ เราจะขอโทษ
แต่ถ้าเรามองเหตุผลแล้วเราไม่ผิด โดยมากก็เรื่องในที่ทำงานน่ะนะ เราจะขอโทษยากมากๆเลย คงเป็นทั้งข้อดีและข้อเสียล่ะมั้ง
กรณี จขกท. เราขอบคุณนะ มันสะท้อนใจเรามาก มีครั้งนึงเราขอบคุณลุงยามที่พารากอนที่เปิดประตูให้
ลุงแกทำหน้าตกใจ แล้วบอกว่าปกติไม่ค่อยมีใครขอบคุณลุงเลย ไม่รู้สิ เรามองว่าเค้าไม่ใช่พนักงานเปิดประตูอ่ะ เค้ามีหน้าที่ดูแลความปลอดภัย เปิดประตูเราก็ควรขอบคุณ ไรงี้
comment32-1:มันทำให้เห็นถึงความเหยียดชนชั้น ช่องว่างคนจนคนรวยเลย
comment33:เคยเจอบ่อยค่ะ คนสมัยนี้ไม่มีน้ำใจ ชอบแย่ง ใช้คนอื่น อย่างเราเข้ามาในลิฟท์อุ้มลูกอยู่ มีผู้ชายเข้ามาทีหลังบอกชั้น2มือถือโทรศัพท์กดอยู่ เราก็คิดในใจกดเองก็ได้ไมไม่กดฟระ พอเรากดให้ขอบคุณสักคำยังไม่มีเลยค่ะ
comment33-1:ถูกใจความเห็นนี้จริงๆ  คนในลิฟต์ก็ไม่แน่น  พอเค้าเข้ามาสั่งเราที่อยู่ใกล้ปุ่มกดแต่ไม่ใช่ชิด คุณท่านสั่งมาเลย ชั้น 3 เราก็กดให้อย่างงงๆ ก้มดูการแต่งตัวของตัวเอง เฮ้ยก็ไม่เหมือนพนักงานกดลิฟต์นี่นา  คุณท่านสั่งเสร็จก็ไม่พูดไรต่อ เออ นะ คนเรา จะเจอทุกครั้งถ้าอยู่ใกล้ลิฟต์ ถ้าคนแน่นก็ไปอย่างเอื้อมมาไม่ถึง ควรบอกช่วยกดชั้น3 ด้วยขอบคุณค่ะ/ครับ  เราก็เต็มใจกดให้หลายครั้งถ้าเห็นเค้ามีของเต็มมือยังอาสาเองเลย ถามเลยชั้นไหนคะ  บางคนก็ดีกล่าวขอบคุณ บางคนตอบชั้นห้วนๆ ไม่มีขอบคุณ ก็ปลงค่ะ เลี่ยงได้ก็เลี่ยงการยืนใกล้ที่กด ขี้เกียจเสียอารมณ์ แต่บางครั้งกดให้แล้วก็ขอบคุณเค้าซะหน่อยที่ให้เราได้มีงานทำแทนที่จะยืนเงียบๆมองหน้ากัน  แฮร่
comment34:ขอบคุณ ขอโทษ เป็นคำพูดติดปากของเราเลยค่ะ มันเป็นการกระทำอัตโนมัติ ด้วยทำมานานจนชิน จนบางทีก็งงตัวเองว่าพูดทำไม บางทีเจอคนชน เราก็ขอโทษเค้าซะงั้น หรืออย่างซื้อของ ถ้าเค้าหยิบของมาให้ หรือทอนเงิน เราก็ขอบคุณเค้า บางทีแม่ค้าซะอีกไม่ยักขอบคุณเรา แต่เราก็เฉยๆ ถือว่าเราทำด้วยความสบายใจที่จะทำก็พอ 

ถึงแม้จะบอกว่ามันติดปาก แต่มันก็มาจากใจทุกครั้งนะคะ เพราะถ้าขอบคุณ เราจะก้มหัวแล้วยิ้มขอบคุณค่ะ หรือถ้าขอโทษ เราก็จะก้มหัวให้พร้อมพูดขอโทษค่ะ โดยมากเวลาใครได้ยินที่เราพูดก็จะมีปฏิกิริยาที่ดีตอบรับกลับมานะคะ ถือว่าทำแล้วผู้รับยินดีก็สบายใจที่จะทำค่ะ และเราทำแบบนี้บ่อยๆให้ลูกเห็น เราเลยไม่ต้องพูดสอนมาก ลูกสาวเราเป็นไปอัตโนมัติเลยค่ะ มีแอดวานซ์คือจะพูดขอบคุณพร้อมยกมือไหว้ด้วย  ส่วนลูกชาย ขานี้ปากหนักอาจเพราะยังเด็ก 4 ขวบ เลยต้องคอยทวงคำขอบคุณ คำขอโทษจากเค้าเสมอ
comment35:สงสารเขาเถอะค่ะ คงไม่ได้รับการอบรมมา 
หรืออาจะโตมาในสังคมไม่มีมารยาทค่ะ
comment36:กับพนักงานร้านบางร้าน แทนที่เขาจะขอบคุณเรา 
เราขอบคุณเขาแล้วเขาก็ยังเฉยเลยค่ะ แปลกดี
เพื่อนเราเคยทำคือ ยกมือไหว้พนักงานขอบคุณไปเลยค่ะ 555
เราเป็นคนมีมารยาทค่ะ เขาไม่มีมันก็ส่อถึงตัวเขาเองค่ะ
comment37:เราเป็นอีกคนที่จะพูด ขอบคุณ และ ขอโทษ ออกมาจากใจตลอดนะ 

เพราะ เราทำแล้วสบายใจ และ จะทำให้เรากลายเป็นคนมีมารยาทต่อสังคมมากขึ้น โดยอัตโนมัติ
และ เป็นการเอื้อเฟื้อต่อผู้อื่นในสังคม 

แต่ในกรณีเราไม่ได้มีคนในครอบครัวสอนนะ 
แต่เราเคยถูกกระทำแย่ ๆ เวลาเรียนในโรงเรียน
ช่วงอนุบาลจนประถมปลาย 
ทำให้เราสำนึกว่า ถ้าเราอยากให้คนอื่นดีกับเรา เราก้อควรจะดีกับผู้อื่นก่อน 
และไม่ต้องคาดหวังปฏิกิริยาจากคนที่เราได้ทำดีให้ไปแล้ว คิดแค่ว่า เราสบายใจแระที่เราได้ทำดี เป็นพอค่ะ
comment38:ปกติก็จะพูดขอบคุณอยู่เสมอ แต่คิดว่าบางทีที่ยินดีจะช่วยเหลือคนอื่น ก็จะช่วยเหลือโดยที่ไม่ได้หวังผลตอบแทน ไม่ได้หวังคำขอบคุณ

ถ้าลองคิดแบบนี้อาจจะช่วยได้นะคะ
comment39:ผมบอกลูกสาวว่า พ่อขอสามคำให้ติดปากไว้ คือ สวัสดี ขอบคุณ และขอโทษ
comment40:เราพูดติดปาก ขอบคุณ ขอโทษ ไม่เป็นไร
แล้วค่อนข้างขี้เกรงใจ ถ้าจะให้ใครช่วยมักเริ่มต้นด้วย 'ขอโทษนะคะ ขอรบกวน.....'
ที่บ้านฝึกมาแบบนี้ แล้วเราโตมาก็คิดว่าการเป็นคนพูดขอโทษก่อน ไม่ใช่การเสียหน้าหรือเสียฟอร์มหรือเป็นคนแพ้
ถ้าเปลี่ยนระบบความคิดมาเป็นแบบนี้เราคิดว่าจะสบายใจค่ะ พูดขอโทษได้อย่างเต็มใจ ขอบคุณได้อย่างเต็มปาก
แต่ไม่เป็นไร...สำหรับเราบางทีไม่เต็มปากนะคะ5555 ก็มีบ้างที่เป็น แต่ก็นะ บางสถานการณ์มันควรพูดว่าไม่เป็นไร
บางทีเวลามีคนอื่นมาขอร้องเราให้ทำนั่นนี่ เราช่วยไม่ได้หรือไม่ไหว ยังขอโทษเลยค่ะ
หรือบางทีช่วยแล้ว แต่ช่วยได้รอบเดียวเราก็ขอโทษ พอมาคิดทีหลัง นี่เราต้องขอโทษด้วยหรอ555 เป็นคนช่วยเค้าแท้ๆ
เค้าต้องขอบคุณไม่ใช่หรอ  เราเข้าใจความรู้สึกจขกท.นะคะ
เพราะเราก็เคยโดน หลายทีที่เราช่วยแต่อีกฝ่ายกลับไม่พูดแม้แต่คำขอบคุณ ไม่ได้สนิทสนมกันด้วย
ที่จริงยิ่งเป็นคนไม่รู้จักคนเรายิ่งควรเกรงใจไม่ใช่หรอคะ แต่ทำไมส่วนมากที่เราเจอเป็นอย่างนั้นก็ไม่รู้
เราก็ไม่ได้หวังหรือคิดว่าทุกอย่างที่ทำให้ต้องมีค่าตอบแทน แต่มันเป็นมารยาทไม่ใช่หรอคะ ที่คนเราจะขอบคุณเวลาได้รับความช่วยเหลือ
เราว่าทำอะไรไม่ได้ค่ะ อยู่ที่จิตสำนึกของอีกฝ่ายล้วนๆ การอบรมของครอบครัว การช่วยขัดเกลาของโรงเรียน
หรือสิ่งแวดล้อมรอบตัวของคนๆนั้นคงเกี่ยวข้องด้วยมั้งคะ ว่าเติบโตมาแบบไหน
เราคิดว่าถ้าเปลี่ยนคนอื่นไม่ได้ คงต้องมาเปลี่ยนระบบความคิดที่ตัวเองว่าอย่าไปหวังคำว่าขอบคุณเลย อาจจะสบายใจขึ้นมั้งคะ
ถ้าเราคิดว่าทุกคนต้องขอบคุณอย่างที่เราขอบคุณคนอื่นๆ บางทีเราอาจจะกลายเป็นคนไม่มีน้ำใจไปก็ได้
เพราะคิดแต่ว่าคนนี้คงไม่ขอบคุณเรา เราไม่ทำให้ดีกว่า อะไรแบบนี้ สังคมคงไม่น่าอยู่
อะไรที่ดีก็ทำไปดีกว่าค่ะ เราเคยได้ยินว่า อะไรที่ดี ถึงคนอื่นบอกว่าไม่ดีมันก็คือความดี
อะไรที่ไม่ดี ต่อให้คนอื่นบอกว่าดี มันก็คือไม่ดี ช่วยคนโดยไม่หวังอะไรก็คือความดี ถึงไม่มีใครเห็น แต่ตัวเราก็รู้ค่ะ
ปล.แต่อย่าขี้เกรงใจเกินไป ต้องหัดปฏิเสธให้เป็นด้วย เพราะไม่อย่างนั้นบางทีตัวเองจะเดือดร้อนได้ค่ะ ต้องดูให้เหมาะสมที่เราไหวและสมควร
เพราะสมัยนี้บางทีการเป็นคนดีกลับกลายเป็นโดนเอาเปรียบไปซะอย่างนั้น
comment40-1:ผมนึกว่า กำลังอ่านจดหมายอยู่.......มี ปล.ซะด้วย ฮ่าๆ
comment40-2:ใช่ค่ะ
เรื่องที่เราทำมันก็ไม่ได้ใหญ่โต เป็นบุญคณอะไร ที่ผู้รับจะต้องมาขอบคุณมั้งคะ แต่เรารู้สึกอย่างที่คุณว่า มันคือมารยาทไม่ใช่เหรอ?
comment41:ผมว่าของคุณ จขกท.ยังดีนะครับ ที่เขาลงรถแล้วปิดประตูให้
ของผมสมัยเรียนนั่งโดยสารรถตู้นั่งเบาะติดกับประตู เบาะใหญ่เหมือนกันครับ
ผมเปิดประตูให้ แต่คนที่ลง ไม่มีใครช่วยปิดประตูให้เลย เป็นยังงี้บ่อยครั้ง 

หลังๆผมไม่สนใจล่ะ ใครจะขึ้นใครจะลง พวกมรุงเปิด-ปิดเองเลยนะ ส่วนผมก้ไม่สนใจล่ะครับ เรื่องเล็กน้อยครับ
comment42:เราถูกสอนมาตี้งแต่เด็กๆ ว่า คำว่าขอโทษ ขอบคุณ ให้พูดให้เป็นนิสัย และยกมือไหว้ด้วย ถ้าขณะนั้นในมือไม่ได้ถือของอะไร
comment43:คนที่พูด ขอโทษ/ขอบคุณ ออกมาง่ายๆพร่ำเพร่อ/พูดเพราะจำว่าเขาสอนมานั่นแหละ ที่จะไม่ได้พูดออกมาจากใจ

การพูดขอโทษกับขอบคุณ มันใช้เมื่อใจคิดอย่างนั้นกับอีกฝ่าย ไม่ได้คำสำเร็จรูปที่เอาไว้ใช้ให้รู้สึกว่าตัวเองดูสูง

ญี่ปุ่นที่มีคนพูด ขอโทษ และ ขอบคุณ กันจนติดปาก ยังมีสำนวน "มารยาทดี สันดานเลว" เลย
comment43-1:เราไม่รู้หรอกครับ ใครจริงใจไม่จริงใจ ของแบบนี้ทำไว้ดีกว่าไม่ทำ
คนญี่ปุ่นเขา  ทะเทะมะเอะ  เคยได้ยินไหมครับ เขาอาจจะไม่ได้จริงใจก็ได้ครับ

กระทู้นี้พูดถึงมรรยาทล้วน ๆ ครับ
comment43-2:ดิฉันก็พูดขอโทษและขอบคุณจนติดปาก และออกมาจากใจทุกครั้งค่ะ 

ล่าสุด ขอโทษมดแดงที่ไปรบกวนมัน เนื่องจากจ้องแต่เด็ดตำลึง จนมองไม่เห็นว่ามีรังมดอยู่ มดร่วงลงใส่หัวหู กัดปากก็มี เอามือปัดไปมาอย่างแรงจนมันร่วงลงพื้น บางตัวคงเจ็บไม่น้อย ตัวงอเลย ดิฉันก็ขอโทษซ้ำ ๆ เพราะรู้สึกผิด คิดว่า สัตว์กับคนความรู้สึกไม่ต่างกัน มดแดงน่าจะรับสารของดิฉันได้ เพราะในทางพุทธ แม้แต่พืชก็มีชีวิตและความรู้สึก ฉะนั้น อย่าแปลกใจ ถ้าดิฉันจะขอโทษตำลึงด้วยที่บางครั้งเด็ดทิ้งเด็ดขว้าง
comment43-3:เราพูดบ่อย เพราะรู้สึกบ่อยค่ะ
คือพูดมาจากใจทุกครั้งนะ

แต่ถ้าคนไม่เคยรู้สึก ไม่เคยทำก็คงจะไม่เข้าใจค่ะ
comment43-4:ใครอ่านแล้วเข้าใจว่าผมเหมารวมรึเปล่า ?? ผมสื่อว่ามันมีคนแบบนี้อยู่จริง หรือจะบอกว่าไม่จริง??

ถ้าคุณคิดดีกับคนอื่นจริงคุณคงไม่มาแขวะผมแบบนี้หรอก ทำดีแล้วก็ทำไปดิครับ มาร้อนตัว-ดิ้นแทนคนอื่นทำไม
comment43-5:เราอ่านแล้วตีความว่าหมายถึงทั้งหมดค่ะ
ถ้าตีความผิดขออภัย แต่อ่านแล้วได้ใจความแบบนั้น
comment44:เด็กสมัยนี้มือแข็ง ปากแข็ง หลังแข็ง  ผู้ใหญ่ลุกให้นั่งก็ไม่เห็นขอบคุณ  ที่จริงแม่น่าจะสอนลูกบอกให้ขอบคุณ ยกมือไหว้ คนที่เขาลุกให้จะได้รู้สึกดีมีกำลังใจที่จะทำดีไปเรื่อยๆ
comment45:ฝากอีกเรื่องค่ะ  หัดขอบคุณรปภ.ที่เค้าโบกรถให้หยุดเวลาข้ามถนนบ้างก็ดีนะคะ โดยเฉพาะหน้าโรงเรียน เห็นหลายคนที่เดินเลยผ่านไป
คำว่าขอบคุณสักคำก็ไม่มี เวลาเราจูงมือลูกข้ามถนน เราจะบอกให้ขอบคุณลุง รปภ. ด้วยเสมอ บางทีคำขอบคุณมันก็ทำให้คนเหล่านั้นรู้สึกดีนะคะ
comment46:เห็นด้วยค่ะ  ที่เราควรพูดคำว่า  "ขอบคุณ"  และ  "ขอโทษ"  ให้ติดปาก

แต่บางคนที่เขาไม่ได้ทำเช่นนั้น  อาจเป็นเพราะเขารีบร้อน  หรือเขาลืม
หรือเขาไม่ได้ทำเป็นประจำ  เลยไม่ติดปาก

แต่เขาจะรู้สึก ขอบคุณ หรือ ขอโทษ เราหรือไม่  เราก็ไม่รู้ใจเขา  
เขาอาจรู้สึกอยู่ในใจก็ได้  แต่ไม่ได้พูดออกมา
นอกจากนี้  คนเรามันพลาดกันได้

เราทำ  และอบรมลูกหลานเราแล้วกัน
คนอื่นจะเป็นอย่างไร  ช่างเขาเถอะ
comment47:ผมเจอแต่แบบ "ใจนะ"  เหอๆ
comment48:เราขอบคุณนะ กดลิฟท์ให้ กดลิฟท์รอ เราก็ ขอบคุณ 
เมื่อก่อนตอนอยู่ออสเตรเลีย เวลาลงรถเมล์ คนหลายๆคนจะหันไป Thank you คนขับด้วยก่อนลง เราก็ทำเป็นประจำ พอกลับมาอยู่เมืองไทย ก็ยังเผลอลืมตัวหันไปขอบคุณคนขับ แล้วก็เขินๆ เพราะ เมืองไทยไม่มีใครขอบคุณคนขับเลย
comment48-1:มีนะคะ เราเห็นหลายครั้งแล้ว บางคนตะโกนขอบคุณด้วยซ้ำ กลัวคนขับไม่ได้ยิน เรามันขี้อาย จะขอบคุณก็ต่อเมื่อลงประตูหน้าที่ใกล้ๆ คนขับหน่อย ยิ่งวันไหนเปิดประตูให้ลงตรงปากซอยนี่ขอบคุณแทบทุกครั้งเลยค่ะ
comment48-2:ใช่ค่ะ 
ที่ออส ขึ้นรถมาก็จะ morning หรือ say hi ตอนลงก็จะ thank you หรือ have a nice day อะไรก็ว่าไป
comment49:จริงครับ อย่าทำให้คนดีท้อแท้
comment50:ยาก ไม่อยากเหมารวม  แต่ภาพรวมคนไทยนับวันยิ่งมรรยาทแย่ ทำอะไรมักง่าย
ฝากกดลิฟต์ก็ไม่ขอบคุณ  บางคนเดินสวนเข้ามา ไม่รอให้คนออกก่อน อยากจะถามตรง ๆ
"ไม่มีใครสอนเหรอครับว่าให้คนในลิฟต์ออกก่อน"

อย่าหาว่าดัดจริตเลยนะครับ แต่มรรยาทสากลเขาทำกันครับ
comment51:ผมมองว่าเปิดประตูเนี่ยไม่จำเป็นต้องขอบคุณนะ ปกติคนที่นั่งติดประตูมีหน้าที่เป็นคนเปิดประตูกลายๆอยู่แล้ว ปกตินั่งรถตู้ไปกลับตจวประจำ เวลาคนจะลง ไม่มีใครสามารถเอื้อมมือเปิดประตูได้ ยกเว้น คนที่นั่งติดประตูแถวหลังคนขับ กับคนที่นั่งติดประตูตรงทางเดินเข้าข้างหลัง 

แต่ปิดประตูเนี่ย คนสุดท้ายที่ลง ควรจะต้องปิดเองเสมอ และจะเซงมากถ้าปิดไม่สนิท แล้วเดินไป ทำให้คนนั่งติดประตูต้องเปิดแล้วปิดใหม่ให้สนิทอีกรอบ
comment51-1:ขอบคุณเถอะค่ะ เพราะเขาจะไม่เปิดให้ก็ได้ ไม่ใช่หน้าที่ของเขาโดยตรง แต่เขามีน้ำใจต่างหาก
comment51-2:มันไม่ใช่หน้าที่เค้าเลยค่ะ แต่เพราะอย่างที่คุณบอกคือไม่มีใครเอื้อมไปเปิดถึงนอกจากเค้าที่นั่งตำแหน่งนั้นพอดี การที่เค้าคอยเปิดให้จึงถือเป็นน้ำใจค่ะ ควรขอบคุณเค้าด้วย 
แหม เค้าก็คงอยากจะนั่งเอนตัวสบายๆหรืองีบเหมือนคนอื่นแต่ต้องมาคอยเปิดประตูให้ ขอบคุณเค้าหน่อยเถอะค่ะไม่เสียหายหรอก
comment51-3:มันไม่ใช่หน้าที่ของเค้านะคะ เค้าจะไม่ทำก็ได้
เค้าไม่ใช่ลูกจ้าง ไม่ใช่ความรับผิดชอบของเค้า

เอ้อถ้าขอกว่าไม่จำเป็นต้องขอบคุณยามที่เปิดประตูห้างให้ ไม่จำเป็นต้องขอบคุณคนขับรถตู้เพราะมันเป็นหน้าที่ของเค้า เค้าทำงานเค้าได้ตัง เรายังเข้าใจนะ (แต่เราก็ขอบคุณตลอดล่ะ) แต่บอกว่าไม่ต้องขอบคุณคนนั่งรถตู้ด้วยกันนี่ไม่ใช่และ เค้ามาในสถานะเดียวกันกับเราก็คือลูกค้า  ผู้โดยสาร ผู้ใช้บริการ ไม่ใช่หน้าที่ที่เค้าต้องช่วยเราเปิดประตูรถค่ะ ไม่ได้ตัง ไม่ได้อะไรตอบแทนนะ แค่บังเอิญนั่งตรงนั้น เค้าจะไม่ช่วยเราเปิดก็ได้ค่ะ ไม่ใช่หน้าที่นะ

ดังนั้นถ้าเค้าเปิดให้ จึงเป็นน้ำใจค่ะ จึงควรขอบคุณ
comment51-4:อ่านแล้วรู้สึก แปลกใจ 
โตมาแบบไหน
อ่านดูจาก คอมเมนท์​อีกกระทู้แล้ว
เหมือนเป็นคนไม่มีจิตสำนึกเลย
comment51-5:ผมโตมาในโลกสีเทาๆคับ มองทุกอย่างตามความเป็นจิง และสิ่งที่เปนในปัจจุบันและพร้อมที่จะปรับตัวไปตามสังคม

ไม่ได้เกิดมาบนทุ่งหญ้าลาเวนเด้อที่พร้อมจะเสียสละตัวเองเพื่อสังคมตลอดเวลา เหมือนคุณ สมาชิกหมายเลข 3468611 หรอกคับ

แต่อย่างน้อยผมก็ไม่เคยใส่ใจว่าจะได้รับคำขอบคุณจากคนอื่นเวลาเปิดประตูให้หรอก ผมเตมใจเปิดประรถตู้ให้คนอื่นตลอดเวลาอยู่แล้ว
comment52:เหนด้วยนะคะ  
การพูดคำว่า ขอบคุณ ขอโทดและไม่เป็นค่ะ 

ถือเปนเรื่องที่ดีนะคะ อย่างน้อยก้อทำให้เราเกิดการขัดแย้งกันน้อยลง^^
comment53:เราพูดตลอด ปลอดภัยดี
comment54:บางทีก็ใช้บริการรถตู้เข้าเมือง  นั่งตรงนั้นบ่อย ก็เปิดให้หลายเที่ยวเลยล่ะ แต่เฉยๆไม่ต้องขอบคุณก็ได้ เพราะไม่ได้คาดหวังอะไร แค่อยากให้ รวดเร็ว ลดความคาดหวังจะสบายใจกว่าเยอะ
comment55:การศึกษา สังคม และการอบรมเลี้ยงดูของแต่ละคนมันไม่เท่ากัน

อย่าไปคิดมากครับ โลกเรามันก็แบบนี้แหละ
comment56:พี่ขอบคุนคนบ่อยมาก 
เพราะมองว่าคนฟังก้อรู้สึกดี
คนพูดไม่ได้เสียอะไรเลย
คำนี้พูดไปไม่เสียตัง
มีเต่ดีๆ ทั้งคนพูดคนฟังค่ะ
comment57:จขกท.อย่าอารมณ์เสียเลย
คนที่ขาดถ้อยคำพวกนี้ ก็แปลว่าที่บ้านที่เขาโตมาก็ขาดคำพวกนี้เช่นกัน

เขาอาจเป็นพี่คนโตที่ต้องเลี้ยงดูน้องๆตลอด แต่พ่อแม่ไม่เคยสอนให้น้องกล่าวแม้แต่คำขอบคุณพี่ใหญ่  เพราะบังคับว่าเป็นหน้าที่
เขาอาจเป็นลูกน้องที่ถูกนายใช้งานงกๆเยี่ยงทาส แต่พอสั่งงานผิดต้องทำใหม่หมด กลับไม่เคยได้รับแม้แต่คำขอโทษ

ถ้าในสังคมที่เขาเติบโตและใช้ชีวิตอยู่ มีคำพวกนี้เป็นชีวิตประจำวัน เขาจะไม่เป็นแบบนี้หรอกครับ

เมตตาเขาเถิดครับ  เขาทำไปเพราะเขาไม่รู้
comment58:เรานั่งแท็กซี่ทุกวันที่ไปทำงาน จ่ายเงินเขาแล้ว ยังขอบคุณเขา บางคนก็สงสัยว่า ขอบคุณเขาทำไม  เราขอบคุณเขาที่มาส่งโดยสวัสดิภาพ ขอบคุณที่ไม่ปฏิเสธเรา ขอบคุณที่ไม่ขับรถกระโชกโฮกฮาก และขอบคุณที่ให้บริการค่ะ
comment58-1:ขอบคุณที่รับขึ้นรถ ไม่ใช่จะไปส่งรถ 555
และส่งถึงที่หมายอย่างปลอดภัย
comment59:ผมว่าคุณไม่ต้องเปิดให้เค้าก็ได้นะแต่ต้องถูกเค้าคร่อมหัวคุณไปเปิดประตูทุกครั้งที่คนจะลง จริงๆแล้วทีคุณเปิดให้เค้าเนี่ยส่วนนึงก็เป็นความสะดวกของตัวคุณเองที่ไม่ต้องถูกหน้าอก หัวนม รักแร้ ของคนแปลกหน้านาบลงบนศรีษะและหัวไหล่ของคุณ ตัวคุณเองก็ได้ประโยชน์จากการที่เปิดประตูให้เค้าเว้นแต่ไม่ถือสาว่าคนแปลกหน้าจะคร่อมตัวซัก 5-6 วินาที จะคาดหวังคำขอบคุณจากเหตุการณ์นี้ก็เสียอารมณ์เปล่าๆ ที่นั่งรถตู้มันมีอยู่ 2-3 ที่ที่ควรจ่ายค่าโดยสารน้อยกว่าชาวบ้านเพราะมันนั่งสบายน้อยกว่าเค้าเช่นที่นั่งติดประตูกับที่นั่งตรงกลางเบาะ 4 คนด้านหลังที่ต้องเบียดจนตัวลีบ
comment59-1:ถ้ารถตู้ไม่แน่นและว่าง จะรู้สึกว่าคนนั่งตรงทางลงนี่ เกะกะที่สุด (ไม่ได้ว่าใครนะ) มันคือทางลง เหมือนเวลาที่คนขับมักจะบอกว่า ให้นั่งทีว่างที่อื่นก่อน ตรงที่ไม่ใช่ตรงนั้น บางคนก็ทำเป็นไม่ได้ยิน มันลำบากมากๆเวลาจะลงรถ
comment60:เราก็สอนลูกเสมอให้พูด 2 คำนี้ ให้ชินและติดปาก
สำคัญที่สุดต้องมาจากใจและสบตาคนที่เราพูดด้วย
แต่ขนาดลูกเราเอง สอนมาตลอด เรายังรู้สึกเลยว่า
ลูกพูดส่ง ๆ ไปงั้น ๆ เราก็ดุและสอนตลอดเหมือนกัน

ซื้อของ ขึ้นแท็กซี่ ตัดผม ฯลฯ เรากล่าวขอบคุณแม่ค้าและผู้ให้บริการทุกครั้ง
เราคิดว่าคำพูดง่าย ๆ แค่นี้พร้อมรอยยิ้มนิด ๆ
ก็ช่วยให้คนทำมาหากิน รู้สึกสดชื่นได้เหมือนกันนะ
comment61:ก็เหมือนกดliftอ่ะค่ะ บางคนก็ขอบคุณ บางคนก็มองเราแล้วก็พูด "ชั้นxxx" หางเสียงก็ไม่มี คำขอบคุณก็ไม่ได้ยิน  ก็คิดว่าที่บ้านคงสอนมารยาทมาไม่เท่ากัน
comment62:ไม่ต้องขนาดรถตู้หรอกครับ แค่เดินจะเข้าออกจากตึกหรืออาคาร
ผมชอบเจอคนรีบ รีบเดินสวนแทรกตัวผ่านช่องประตูที่เราเปิด วัฒนธรรมง่ายๆ ในสังคม รอสิครับ รอคนที่เค้ามาก่อนผ่านไปก่อน
ถ้าเค้าเดินผ่านไปแล้วง้างประตูให้เราเดินสวนออกโดยไม่ต้องใช้มือซักข้างมาจับประตู โค้งหัวนิดๆ หรือกล่าวแสดงคำขอบคุณครับ ง่ายมาก
comment63:คนฟังสองคำนี้แล้ว รู้สึกดีจริงๆครับ
 ต้องสอนลูกสอนหลานให้ติดเป็นนิสัย
comment64:เราพูดขอโทษบ่อยมากๆ บางทีก็งงตัวเองนะ เฮ้ยย เดอนมาชนเราเองนี่หว่าจะไปขอโทษทำไมวะ และเคสแบบนี้เจอบ่อยด้วยเดินปะหน้าเราแล้วทำเสียงแบบ จิ๊ๆ รำคาณทั้งที่เราเดินตรงตามทางนางแซงคู่กรณีมาแล้วปะหน้าจนเกือบชนเราเองแต่ทำเสียงรำคาณเราก็ ขอโทษคะ กลับมาคิดๆดู ตรูไม่ผิดนี่หว่า

ส่วนขอบคุณเราพูดติดปากเป็นนิสัยเลย ใครทำอะไรก็ขแบคุณตลอดด เรื่องรถตู้บางทีก็งงๆอยู่คนที่เดินลงไปคนเดียวแล้วไม่ยอมปิดประตูรถสงสัยที่บ้านไม่สอนเรื่องมารยาท
comment65:
comment66:มีคนรู้จัก แม่พี่เค้าบอกให้พูดสี่คำให้ติดปากจนเป็นนิสัยพี่เค้าไปแล้ว
คือ สวัสดีครับ ขอบคุณครับ ขอโทษครับ ขอทางหน่อยครับ
comment67:เราพูดตลอดค่ะ ติดปากมาก ขอบคุณทุกครั้งที่สั่งอาหารที่เคาน์เตอร์เสร็จได้รับเงินทอน และทุกครั้งที่ได้รับการบริการจากทุกที่และทุกคน แและตั้งแต่มาอยู่ไกลบ้าน คนที่นี่ติดพูดขอบคุณและขอโทษเราเลยไม่พลาดสักครั้ง มีคนเคยรู้จักคนไทยนี่ล่ะ เรียนจบสูงพื้นฐานครอบครัวดีเวลาไปไหนมาไหนที่ตปทกับเธอ เธอพูดขอบคุณดีเชียว พอมีโอกาสเจอเธอที่ไทย เห็นเธอพูดกับพนง.เสริ์ฟที่ไทย เด็กรับรถ หรือคนที่บริการเธอแบบห้วนมาก ไม่ขอบคุณเลย เลยคิดในใจว่าสงสัยที่เธอพูดขอบคุณเวลาอยู่ตปท คงเป็นความเคยชินเฉยๆ หรือเพื่อให้เข้ากับสังคมที่นั่นได้ พอกลับถึงไทยสันดอนเก่าๆก็กลับมา สัญญากับตัวเองว่าจะไม่ไปไหนกับเธออีกเพราะอายแทน
comment68:กระทู้นี้ดีต่อใจ...เคยเจออยู่บ่อยครั้งค่ะ จนบางทีเราจะออกแนวประชดนะค่ะ เปิดประตูให้ก็จริง แต่จะพูดว่าขอบคุณค่ะซะเอง เผื่อเค้านึกได้บ้าง หรือถ้านึกไม่ได้ อันนี้ก็คือ อยู่ที่สำนึกแล้วค่ะ เหมือนเป็นการสอนเค้าไปด้วยนัยๆ ว่ามีใครทำอะไรให้แล้วควรพูดขอบคุณ อย่าปากหนักค่ะ
comment69:เคยคุยกับฝรั่ง เป็นคนอังกฤษ

เค้างงกับคนไทยมากว่า ทำไมไม่มีการเอ่ยคำว่า "ขอบคุณ" เวลาที่เค้าเปิดประตูให้ กดลิฟต์ให้

คนอังกฤษเป็นงง


เคยไปไต้หวัน   สังเกตว่าคนไต้หวันชอบเอ่ยคำว่าขอบคุณ เวลามีคนทำอะไรให้ แม้เพียงนิดหน่อย

ขนาดจะลงรถเมล์  แค่คนขับเปิดประตูให้ เค้าก็เอ่ยคำ "เชี่ยๆ (ขอบคุณ) กันเกือบทุกคน (ปล. รถเมล์แถวนอกเมืองหน่อยนะ)
comment69-1:สมัยที่เราขึ้นรถเมล์ เราก็กล่าวขอบคุณคนขับก่อนลงค่ะ เฉพาะรถปรับอากาศนะ
comment70:คือไม่ต้องอื่นไกล

เอาแค่ในพันทิพนี่


เวลามีคนตั้งกระทู้ถามปัญหาอะไร หรือต้องการความช่วยเหลือ


หลายๆ กระทู้  พอได้คำตอบแล้ว มีคนแนะนำให้แล้ว


ก็จากไปอย่างเงียบๆ จะขอบคุณสักคำก็ไม่มี

หรือไม่ขอบคุณไม่เป็นไร  แค่กดถูกใจให้ก็พอ  ก็ไม่มี


สังเกตดู  หลายๆ กระทู้คำถามเลย เรียกว่ามากกว่า 80% ของกระทู้คำถามนะ


ส่วนผม  ถ้าตั้งกระทู้ถามปัญหา  ผมก็จะขอบคุณทุกครั้ง  หรือไม่ก็กดไลค์ให้


แต่ถ้าตั้งกระทู้สนทนา  ก็อีกเรื่องนึง
comment70-1:เจอเยอะมาก หลังๆเลือกตอบเฉพาะกระทู้ไอดีอมยิ้มไว้ก่อน
ไม่ได้บอกว่าคนมีไอดีอมยิ้มมีบัตรประชาชนนิสัยดีกว่านะ แต่ "เท่าที่เจอมา" 
ส่วนใหญ่ตั้งอะไรไว้จะรับผิดชอบกระทู้ตัวเองมากกว่าพวกบัตรผ่านเยอะ
comment70-2:ข้อนี้ก็นึกไม่ถึง
เพราะว่าไม่ได้พบเจอหน้าผู้สนทนา แล้วก็คิดว่าเขาแวะเข้ามาตอบ อาจจะไม่ได้กลับมาอ่าน

ขอบคุณนะคะ
ปล.แต่บางกระทู้เราก็ขอบคุณนะ
comment71:หายากมากในสังคม น้อยคนมากที่จะขอบคุณหรือขอโทษ การกดลิฟต์นี่เจอประจำ มีการสั่งให้เรากดชั้นให้นะแล้วก็แค่นั้นบางทีตอนนางออกเราก็กดปุ่มให้ค้างจนนางออกเสร็จออกแล้วออกเลย จนตอนนี้บอกตรงๆไม่อยากทำไรให้ไครละ แบบว่าเหมือนเจอแต่คนเห็นแก่ตัว บนรถไฟฟ้า ก้เบียดแทรกแบบดันๆ มาเลยตอนจะลง งงมาก บางทีรอแอพอร์ตลิงค์ตอนรถไม่มาเข้าแถวกันดีนะ แต่พอรถมากลับกรูกันเข้ามาจากด้านข้างสรุปจะเข้าคิวเพื่อ
comment72:เข้าใจ จขกท. มากๆค่ะ เราขอบคุณแทนเขาเหล่านั้นได้ไหมคะ? จขกท.จะได้มีแรงทำต่อไป อย่าท้อนะคะ

เราคิดว่าสมัยที่เรายังอยู่ไทยเมื่อสัก 10 ปีก่อน เราก็คงไม่ได้ติดที่จะใช้คำพูดเหล่านี้เท่าไหร่ คงจะ "ขอบคุณ" เฉพาะกับคนที่เราทำอะไรให้เมื่อเราร้องขอ คงไม่ได้ขอบคุณกับทุกๆเรื่อง ทุกๆครั้ง ที่บอกแบบนี้เพราะจำได้ว่าตอนเราไปอยู่ตปท.ใหม่ๆแล้วทำอะไรสักอย่างให้เจ้านาย ซึ่งเป็นหน้าที่ของเราอยู่แล้ว แต่เค้าก็ขอบคุณ เรายังถามเค้าเลยว่าขอบคุณทำไม มันเป็นสิ่งที่เราต้องทำอยู่แล้ว เจ้านายก็ดูงงๆนิดนึงแล้วตอบกลับมาว่า Because I appreciated it. จากนั้นเราก็พูด Thank you / Please / Excuse me / Sorry ติดปากไปเลยค่ะ เพราะมันเป็น magic words จริงๆ

ขำๆอีกอย่าง ตอนนี้เราอยู่ในประเทศที่ถูกแซวว่า...ถึงแม้ว่าเค้าจะโดนคุณเหยียบเท้า เค้าก็จะขอโทษคุณค่ะ... I'm so sorry. 😊
comment73:จริงๆถ้าเต็มใจที่จะทำ หรือ อยากทำ ก็ไม่เห็นต้องหวังคำขอบคุณอะไร ทำไมต้องคิดมาก เหมือนคนอื่นๆที่ช่วยเหลือสังคม อย่างงานในสนามหลวงตอนนี้ หลายๆคนเค้าก็ไม่ได้อยากได้คำขอบคุณ เพราะเค้าใช้ใจทำ ทำด้วยความเต็มใจ มีจิตอาสา เค้ายินดีทำ แต่ถ้ามีคนตอบ ขอบคุณ แบบส่งๆมา เดี๋ยวก็ไม่พอใจอีกว่า พูดห้วนๆไม่เพราะ ไม่น่าฟัง

สังคมร้อยพ่อ พันแม่ คงคาดหวังอะไรกับใครมากไม่ได้หรอก
comment74:เราทำเป็นปกติ  และเราไม่สนใจว่าเขาจะทำแบบเราไหม
คุณคิดดู   เราไปเติมน้ำมัน   เติมเสร็จ เรายื่นเงินและขอบคุณน้องพนักงานที่เติมให้   ก่อนเขาขอบคุณเราตลอด
จนเขาถามเราว่าขอบคุณทำไมครับพี่  พี่เป็นลูกค้า  ผมต้องขอบคุณพี่สิครับ
เราบอกว่าขอบคุณที่ช่วยเติมน้ำมันให้  ขอบคุณที่เช็ดกระจก  ขอบคุณที่บริการอย่างดี
ทุกวันนี้เราได้รับรอยยิ้มและบริการที่ดีจากปั๊มนี้ตลอด

พนักงานเสริฟทุกร้าน   เราได้รับอาหารจะขอบคุณและยิ้มให้ตลอด   ไปร้านใหนเขาก็เต็มใจบริการนะ
comment75:ทำไมไม่บังคับให้รถตู้พวกนี้ต้องใช้ประตูอัตโนมัติ  ไม่เข้าใจ
comment76:ขึ้นกับตัวบุคคลค่ะ มันคือมารยาททางสังคม ไม่ได้เกี่ยวกับรุ่น/generation อะไรเลย ทีแรกนึกว่าเกี่ยวแฮะ
วันก่อนเจอคนไข้อายุ32ปี ผู้หญิง บ่นว่า ปวดหัวจะตายอยู่แล้ว ตรวจสัญญาณชีพเบื้องต้นปกติ หมอติดคนไข้เคสด่วนอยู่จึงมาดูเคสนี้ช้า รอประมาณ20นาที พอหมอมาตรวจเจอว่านอนเล่นมือถืออยู่บนเตียงในห้องฉุกเฉิน ไม่ยอมตอบคำถามที่หมอถาม แล้วนางก็ตอบอีกทีหลังจากหมอถามไป3รอบ คำตอบนางขึ้นต้นด้วยคำว่า รอหมอตั้งนาน หมอรอแค่นี้จะเป็นอะไร

อีกเคสเป็นผู้หญิงอายุ25ปี ปวดท้องมา เจอ2เคสนี้ในวันเดียวกัน ระยะเวลาในการรอหมอก็ไม่ต่างกัน ตอนหมอให้ขึ้นเตียงตรวจแล้วปูผ้าห่มให้ ก็บอกขอบคุณค่ะ พอตรวจเสร็จปิดผ้าแล้วบอกให้ลุกก็ขอบคุณค่ะ ขอบคุณทุกสเตป ทั้งๆที่จริงๆไม่ได้ช่วยอะไรที่มากมายเลย
เราจึงคิดว่า ไม่เกี่ยวกับอายุ ไม่เกี่ยวกับรุ่น เป็นที่ตัวบุคคลค่ะ
comment76-1:เคสบน น่าทึ่งมาก!
comment77:เห็นด้วยอย่างยิ่งค่ะ

เราชอบเปิดปิดลิฟท์ให้คนอื่นนะ กลัวเขาจะโดนลิฟท์หนีบ

แต่มีส่วนน้อยที่กล่าวคำว่า "ขอบคุณ" บางคนสะบัดตูด เชิดหน้าหนี เดินออกไป ราวกับว่าเราเป็นคนใช้หรือพนักงานกดลิฟท์ให้งั้นแหละค่ะ
comment78:ทำให้เป็นสันดาน

ทุกๆครั้งที่ไปซื้อของ ผมจะพูดว่า สวัสดีครับ และ ยิ้มให้ และ เมื่อชำระเงิน ผมก็จะบอกขอบคุณครับ และ ยิ้มให้
ผมทำแบบนี้กับ  คนให้บัตรจอดรถ คนคิดเงินทางด่วน ร้านข้าวแกง ทุกครั้งที่มีคนมาเสริบ หรือ รินน้ำให้
จริงๆสั้นๆ ก็ทุกๆที่แหละที่ผมเข้าไปใช้บริการ ใครทำอะไรให้ผมก็ขอบคุณทุกครั้ง 
(ยกเว้นว่าถ้าเจอแบบไม่ยินดีบริการ ผมก็จะมีวิธีที่แตกต่างกันไป)

งานบริการ คืองานที่ทำด้วยใจบริการ เราเดินเข้าไปใช้บริการ ก็ควรไปใช้ด้วยใจรับบริการ
การยิ้มให้ และ กล่าว สวัสดี และ ขอบคุณ ทุกครั้งไม่ได้ทำให้ชีวิตผมตกต่ำ และ สิ่งที่ผมได้กลับมาเสมอคือ

รอบยิ้ม และ บริการที่ดีเสมอ ไม่ว่าจะเป็นร้านข้าวแกงริมถนน หรือ ร้านหรู 5 ดาว

ผมไปไหนก็จะมีแต่คนคุยด้วย แม้กระทั้ง รปภ ที่แจกบัตรจอดรถ ผมยินดีกล่าวสวัสดี และ ขอบคุณทุกครั้ง
ผมไปคนเดียวเค้าก็จะถามว่า วันนี้มาคนด้วยหรอค่ะ คนซ้อนไปไหนละ 
(ภรรยา บ้านผมอยู่ใกล้ห้างผมก็ขี่มอเตอร์ไซค์ไป ไม่ต้องขับรถไปวนหาที่จอด) 

การให้ที่ไม่มีต้นทุนใดๆ แต่กลับได้สิ่งที่กลับมามากมาย คือ ความสุขที่ประเมิณค่าไม่ได้ และ ไม่มีขาย
comment79:คุณมีโอกาสได้ช่วยเหลือคนอื่นในชีวิตประจำวันแบบนี้ มันมีความสุขจะตาย หัวใจมันอิ่มเอม
หากทำด้วยใจ เราจะรับรู้ความสุขจากหัวใจตัวเอง ไม่ต้องคอยให้คนนู้นคนนี้มาพูดเพื่อให้เรารู้สึก
ความดีต้องการแรงขับเคลื่อนเดียวเท่านั้นคือ หัวใจของเรา

ทุกวันนี้ผมทำได้แค่แสดงน้ำใจบนท้องถนนแค่นี้ผมก็รู้สึกเท่แล้ว .. นี่คุณได้เปิดประตูให้คนอื่น ทุกสายตาในรถจับจ้อง
พร้อมคิดในใจ "ไอ้หมอนี่มันเท่ดีวะ" และคุณอาจจะเป็นต้นแบบให้ใครสักคนในรถคันนั้นด้วย และใครคนนั้นที่เห็นคุณ
อาจจะส่งต่อการกระทำนี้ให้คนอื่น คุณกำลังเป็นคนดีที่ยิ่งใหญ่แบบไม่มีใครรู้แม้แต่ตัวคุณ และถ้าผมนั่งคันเดียวกับคุณ
เมื่อผมกลับถึงบ้านผมจะจดใส่สมุดบันทึกว่าวันนี้ผมเจอคนดีเพิ่มอีกหนึ่งคน ผมจะจดไปจนกว่าจะเจอคนดี 60 ล้านคน
เมื่อถึงตอนนั้นประเทศที่ผมรัก ผู้คนที่ผมรัก จะกลับมามีความสุขอีกครั้ง ทำต่อไปผมไม่อยากลบชื่อคุณออกจากสมุดบันทึกของผม
comment80:
comment81:เดินเข้าห้องอาหารพนักงานในโรงแรม หันหลังมากำลังจะปล่อยประตู เห็นมีพนักงานเดินตามหลังมา เลยไม่ปล่อยจับประตูเปิดไว้ให้ พอนางเดินผ่านประตูเเล้วผ่านไปเลย ไม่ยิ้ม ไม่ขอบคุณ แถมมองน่านิ่งๆใส่เรา นี่เอ๋อรับประทาน ยืนสตั๊นจับประตูอยู่2วิถึงจะปล่อยประตู เเล้วอ้าปากค้างทำน่างงใส่ประตูพร้อมคิดในใจ เฮ้ยยยยยย นางไม่เห็นฉันหรอออออออ ขนาดพนักงานบริการด้วยกันเเท้ๆ
comment82:ถ้าคุณขอบคุณได้มากเท่าไหร่ แสดงว่าคุณมองเห็นความดีของผู้อื่นได้มากเท่านั้น เพราะใจคุณเปิด และคิดบวกกับคนภายนอกเสมอ

การกล่าวขอโทษ ก้อเช่นกัน ทั้งสองประโยคนี้ ขอให้กล่าวจากใจจริง

ชีวิตจะมีสมดุลมากขึ้น
และทำให้เราสบายใจมากขึ้น
เป็นคนน่ารักได้ง่ายขึ้น

😊
comment83:เรื่องเปิด-ปิดประตูรถตู้ สมัยเรียนเคยเจอเหมือนกันครับ หลังๆ แค่เอี้ยวตัวหลบพอ ให้มันเอื้อมเปิดเองละกัน
มารยาทหลายคนสมัยนี้แย่อย่างที่หลาย คห ว่าจริงๆ ทั้งตอนกดลิฟท์, ลุกให้ที่นั่งบนรถเมล์
comment84:ที่บ้านสอนให้พูดติดปากตลอดสามคำนี้ จนโตมาขนาดนี้ก็ยังยกมือไหว้สวัสดี ยังคงยกมือไหว้ขอบคุณและยกมือขอโทษทุกครั้งค่ะ
comment85:บ้านเราประเทศเรา 
ไม่ค่อยมารยาทเรื่องนี้กันเท่าไหร่ 
จนวันนึงไปอยู่อเมริกา
 เค้าพูดขอบคุณกันตลอดเวลา
เลยติดมาจนทุกวันนี้ 
ปัจจุบันอยู่ไทยก็ยังขอบคุณทุกครั้งไม่ว่าจะ
กระเป๋ารถเมล์ 
หลังๆ สังเกตุ
บ้านเราไม่รู้จักพูดขอบคุณกันจริงๆ 
แม้กระทั่งเวลาลุกให้ที่นั่ง 
ยังพูดขอบคุณกันไม่เป็นเลย
comment86:เมื่อก่อนผมไม่เคยเลยครับ จนมาคบกับเพื่อนคนนึง ทำให้ผมมองโลกในแง่ดีมากขึ้นเลยครับ
เขาจะทำอะไร หรือได้รับอะไร จะพูดขอโทษ หรือขอบคุณเสมอเลยครับ
comment87:นี่ติดปากมาก ซื้อของแม่ค้าทอนเงินยังพูดขอบคุณค่ะ -*-
comment88:แคชเชียร์ ทอนเงิน พร้อมยกมือไหว้ เราก็ยังยกมือไหว้ตอบ
ทำให้ลูกเห็น.. เราเองก็ทำงานบริการ ลูกค้ามาจ่ายเงิน
เราก็ขอบคุณทุกครั้ง ลูกก็เห็น.. เราอยากจะให้เขาซึมซับ
ความเอื้อาทร การมีน้ำใจ เห็นใครทำของตกหล่น
ก็รีบช่วยเก็บ รีบวิ่งไปให้คืนให้เขา ใครให้ ใครช่วยทำอะไร
ก็ให้กล่าวขอบคุณครับ ให้เข้าแถวเวลาซื้อของ
กินอาหารในร้านอาหาร ก็ให้รวบช้อน วางให้ดี
เศษอาหารหกหล่น ก็ใช้ทิชชู่ เช็ดให้สะอาด เพื่อหวังว่า สังคม
ไทยในอนาคต จะมีคนดีๆเพิ่มขึ้น ถ้าคิดแบบนี้ซักแค่
ครึ่ง สังคมก็จะน่าอยู่ มากขึ้น
comment88-1:เราทำเหมือนคุณเลย เราก็เลยคิดว่ามันน่าจะเป็นเรื่องปกติที่ใครๆก็ทำกัน แต่พอเจอเหตุการณ์อย่างที่กล่าวไป และความเห็นของหลายๆ คอมเม้นต์ทำให้รู้ว่าไม่ใช่ทุกคนที่จะประพฤติตนแบบนั้น
comment89:เราก็งงกับสังคมไทยเช่นกัน
คือมันเป็นมารยาทอ่ะ บางทีเราอาจจะไม่ชอบที่เขาทำผิดนะ แต่พอเขาขอโทษปุ๊บ อ่อ โอเค แต่ถ้าไม่ขอโทษเราจะไม่ชอบขี้หน้าทันที
เรื่องพวกนี้สำคัญมากนะเราว่า ประเทศไทยเป็นสังคมชาวพุทธควรมีกาลเทศะมากกว่านี้จริงๆ
comment90:คำว่าขอบคุณ ขอโทษ สวัสดีนี่มันเป็นเรื่องที่ผมทำเป็นปกติเลยครับ เเต่ไม่รู้ว่าคนอื่นจะคิดเเบบเดียวกันนี้รึเปล่า มันก็น่าสนใจนะครับ อย่างน้อยถ้ามีการเเสดงออกบ้างมันก็ยังเเสดงว่าเขารู้ร้อนรู้หนาวกับสังคมบ้างเเละเเสดงว่าบุพการียังสั่งสอนอยู่ครับ
