title:ความแตกต่างระหว่างฉากข่มขืนของหนัง&ละครไทยและละครญี่ปุ่น
comment:เรื่องโดย : ChaMaNow www.marumura.com 
เรียบเรียงกระทู้โดย พี่พลอยนิล-อะเมะยูคิ บอร์ดนักเขียน Dek-d



      
      ChaMaNoW นักเขียนบันเทิงญี่ปุ่นออนไลน์ ปัจจุบันเป็นเจ้าของเพจSakura Dramas นำเสนอเรื่องราวเกี่ยวกับละครญี่ปุ่นที่น่าสนใจ นอกจากนี้ยังมีความสนใจพิเศษเกี่ยวกับเรื่องดนตรี ละคร รวมไปถึงนักแสดง และศิลปินญี่ปุ่นอีกด้วย


ประเทศญี่ปุ่นถือได้ว่าเป็นประเทศที่มีคดีข่มขืนน้อยค่ะ ด้วยปัจจัยหลายอย่าง ทั้งการปลูกจิตสำนึก มาตรการความปลอดภัยต่างๆ ทำให้ผู้หญิงญี่ปุ่นค่อนข้างปลอดภัยจากเรื่องพวกนี้ และอีกหนึ่งสิ่งที่มีส่วนช่วยควบคุมเหตุพวกนี้ก็คือ “ละคร” ค่ะ 

เพื่อนๆ รู้ไหมคะว่าฉากปลุกปล้ำในละครญี่ปุ่นเป็นอะไรที่น่ากลัวมากๆ ค่ะ ถ้าได้ดูแล้วจะรู้ได้ถึงพิษภัย ความโหดร้ายเลยก็ว่าได้ วันนี้ก็เลยจะพามาดูฉากปลุกปล้ำในละครญี่ปุ่นค่ะว่ามีลักษณะอย่างไร เป็นฉากที่สะท้อนและชี้นำอะไรให้สังคมได้เห็นบ้าง มาดูกันเลยค่ะ

1. ฉากปลุกปล้ำถูกนำเสนอออกมาในรูปแบบอาชญากรรมอย่างหนึ่ง
แน่นอนว่าฉากปลุกปล้ำมันต้องเกิดจากความไม่สมยอมของฝ่ายหญิง แต่เวลาที่เราดูฉากแบบนี้ในละครไทยจะเป็นบทที่นำพาให้ความรักของพระ-นางมาลงเอยกันในท้ายที่สุด แต่ในละครญี่ปุ่นจะไม่ใช่แบบนั้นค่ะ ฉากนี้ในละครญี่ปุ่นจะถูกนำเสนอก็ต่อเมื่อต้องการจะสื่อว่า การขืนใจ การข่มขืนกันเป็นการกระทำที่โหดร้าย ทารุณ และเป็น “อาชญากรรม” อย่างหนึ่ง






อย่างเช่น เรื่อง “Life” ละครที่นำเสนอเกี่ยวกับการกลั่นแกล้งกันของนักเรียนญี่ปุ่น “Ayumu” ตัวละครเอกของเรื่องก็จะถูกเพื่อนร่วมห้องกลั่นแกล้ง และยังถูก “Katsumi” เพื่อนผู้ชายที่คอยตามรังควาน จับตัวไปทำอนาจารค่ะ ในเรื่องก็จะมีฉากที่นายคนนี้จับตัวไปทำมิดีมิร้าย เกือบถูกข่มขืนได้สำเร็จ ถึงแม้ “Katsumi” จะรับบทเป็นนักเรียนชายหน้าตาดี เรียนเก่ง สุภาพบุรุษ (ภายนอก) แต่ผลสุดท้ายแล้วเขาก็คือโจรผู้ร้ายสำหรับคนในสังคม

ฉากปลุกปล้ำที่ว่านี้ก็ไม่ได้มีแค่ระหว่างนางเอกกับตัวร้ายนะคะ พระเอกกับนางเอกก็มีค่ะ ถ้าเป็นละครบ้านเรา ฉากนี้ถือได้ว่าเป็นฉากเข้าพระเข้านางเลยค่ะ จะลงเอยกันก็ต้องผ่านฉากนี้ ด้วยความที่เป็นพระ-นางคนดูจะไม่รู้สึกว่ามันคือการข่มขืน แต่เป็นบทรักระหว่างกัน แต่ในละครญี่ปุ่นจะไม่ใช่แบบนั้นค่ะ ถึงแม้จะเป็นคู่รักกัน แต่การขืนใจกันเนี่ยก็ยังไม่ใช่สิ่งที่คนรักกันควรกระทำต่อกัน










อย่างเรื่อง “Last Friends” เป็นละครแนวความรักที่สะท้อนปัญหาต่างๆ ของชีวิตคนญี่ปุ่นเป็นอย่างดีอีกเรื่องเลยค่ะ ในเรื่องพระเอกกับนางเอกก็จะเป็นคู่รักที่รักกันมากค่ะ จนตัดสินใจมาใช้ชีวิตด้วยกัน แต่พอมาอยู่ด้วยกันแล้ว กลับพบว่าพระเอกไม่ได้แสนดีอย่างที่เห็น เขามีพฤติกรรมที่ชอบทำร้ายร่างกาย มีอารมณ์ที่รุนแรง เวลาโมโห ก็จะเผลอไปทำร้ายนางเอก หรือที่เรียกว่าเป็นพฤติกรรม DV (Domestic Violence)






จนมาถึงจุดที่ร้ายแรงที่สุดคือ ลงมือข่มขืนเธอ ฉากนี้ขอบอกว่ามันน่ากลัวสุดๆ ค่ะ ถึงแม้จะเป็นพระเอกกับนางเอกก็เถอะ และถึงแม้ว่าจะเป็น “เรียว นิชิกิโดะ” พระเอกขวัญใจดิฉันก็ตาม แต่ฉากนี้ดูยังไงก็ไม่ฟินค่ะ แต่กลับรู้สึกทั้งเกลียด และกลัวผู้ชายคนนี้ขึ้นมาทันที ส่วนนางเอกก็จะดูเหมือนเป็นคนถูกทำร้ายจริงๆ ค่ะ ได้เห็นถึงความโหดร้ายที่ผู้หญิงคนหนึ่งกำลังเผชิญ ถึงแม้การกระทำของพระเอกจะเกิดจากปมอะไรบางอย่าง แต่ก็ไม่ใช่ประเด็นข้อยกเว้นว่าเขาจะหันมาทำอะไรผู้หญิงก็ได้ และทำให้เห็นว่าถึงแม้จะเป็นการกระทำระหว่างพระเอกและนางเอก แต่ละครก็ยังเลือกที่จะนำเสนอให้เห็นถึงความน่ากลัว ไม่ใช่บทที่แสดงความรักต่อกัน สรุปก็คือฉากปลุกปล้ำในละครญี่ปุ่นส่วนใหญ่จะไม่ใช่บทรักค่ะ แต่มันคือการข่มขืนกัน เป็นอาชญากรรมอย่างหนึ่งในสังคม


2. ฉากและโทนสีของภาพสุดจะน่ากลัวและหดหู่
ถ้าสังเกตฉากพวกนี้ในละครญี่ปุ่นจะพบว่าโทนสีจะออกทึมๆ มืดๆ หน่อยค่ะ และสถานที่เกิดเหตุก็มักจะไม่เป็นบนเตียงนอนนุ่มในห้องกว้างสุดหรู แต่จะเป็นข้างทาง ห้องมืดๆ เตียงรกๆ อย่างเช่น เรื่อง“Strawberry Night” เรื่องนี้เป็นแนวสืบสวนสอบสวนค่ะ นางเอกเป็นตำรวจ แต่ก่อนหน้านี้เธอเคยเป็นเหยื่อถูกข่มขืนมาก่อน ส่วนฉากก็จะเป็นตอนกลางคืน มีฝีเท้าคนเดินตาม พอเธอเริ่มเดินเร็วขึ้น -คนที่ตามก็เดินเร็วขึ้นตาม และท้ายที่สุดมันก็ฉุดเธอเข้าโพงหญ้าข้างทาง และก็ข่มขืนค่ะ นางเอกก็จะถูกคร่อมจับกด ฉากรอบๆ ก็จะมืดมิด และปิดฉากโดยที่กล้องฉายไปที่พระจันทร์สีแดง แสดงให้เห็นถึงค่ำคืนที่เจ็บปวด และโหดร้าย ฉากนี้เป็นอีกฉากหนึ่งที่สะเทือนใจจริงๆ ค่ะ พอหลังจากเหตุการณ์วันนั้น พอนางเอกต้องเดินคนเดียวตอนมืดๆ เดินผ่านสวนสาธารณะคล้ายๆ กับที่เกิดเหตุ เธอจะกลัว และนึกเห็นภาพอันโหดร้ายในวันนั้นทันที


3. นำเสนอให้เห็นถึงผลกระทบที่โหดร้าย
หลังจากฉากปลุกปล้ำ ละครมักจะสะท้อนให้เห็นถึงชีวิตที่เหลืออยู่ของฝ่ายหญิงค่ะ ที่ไม่ใช่แค่ว่าร้องไห้ เสียใจ ตั้งท้อง และเดินหนีไปจากพระเอก แต่มันมีอะไรที่มากกว่านั้นค่ะ ชีวิตผู้หญิงที่ถูกกระทำชำเรามาจะไม่มีชีวิตที่เหมือนเดิมอีกต่อไป ละครญี่ปุ่นเรื่องหนึ่งที่สะท้อนให้เห็นถึงผลกระทบจากการถูกข่มขืนก็คือเรื่องนี้เลยค่ะ “Mahiru no Tsuki”




เรื่องนี้จะเป็นเรื่องราวของผู้หญิงคนหนึ่งที่ถูกพวกแก๊งรถตู้ฉุดไปข่มขืนค่ะ หลังจากเหตุการณ์นี้เธอก็มีชีวิตที่ไม่เหมือนเดิมอีกต่อไป กลายเป็นคนที่มีบาดแผลที่จิตใจ กลัวสิ่งต่างๆ กลัวที่แคบ กลัววัตถุสะท้อนแสง เพราะว่าตอนถูกข่มขืน เธอเห็นสร้อยคอของโจรที่มันสะท้อนแสงได้ค่ะ เลยติดตามา และกลัวผู้ชายค่ะ แม้แต่แฟนของเธอเองก็ไม่ยอมให้ถูกเนื้อต้องตัวเลย

อาการทางจิตเธอหนักขึ้นมาก จนต้องปรึกษาจิตแพทย์ ส่วนพระเอกพอเห็นเธอมีท่าทีแปลกๆ ก็ไม่เข้าใจ จนทำให้ความรักของทั้งคู่เริ่มสั่นคลอน แต่เมื่อรู้ความจริงแล้ว แทนที่เขาจะรังเกียจ แต่กลับอยู่ให้กำลังใจเคียงข้างเธอค่ะ เป็นเรื่องที่นำเสนอให้เห็นถึงความโหดร้ายของการข่มขืน ผลกระทบที่เกิดจากผู้หญิงคนหนึ่งที่ผ่านเหตุการณ์เลวร้ายแบบนี้มา และที่สำคัญเป็นเรื่องที่ทำให้เห็นว่า การมีความสัมพันธ์ระหว่างคนที่เรารัก กับคนที่เราไม่ได้รู้สึกอะไร มันแตกต่างกันโดยสิ้นเชิงค่ะ

หรือจะเป็นเรื่อง “Last Friends” หลังจากที่นางเอกถูกข่มขืน ก็มีสภาพจิตใจที่ย่ำแย่ค่ะ และตัดสินใจหนีพระเอกค่ะ หนีจริงๆ นะคะ ไมใช่หนีเพื่อให้พระเอกตามเจอในภายหลัง หรือเพื่อให้พระเอกเห็นความสำคัญ หรือสำนึกผิดจนต้องออกตามหา แต่เป็นการหนีไปให้พ้นจริงๆ เพราะรับรู้ได้ว่าชีวิตตัวเองจะไม่ปลอดภัย พอพระเอกตามตัวเจอ เธอจะรีบวิ่งหนีไปกับเพื่อนๆ ของเธอเลยค่ะ ถึงแม้เธอจะยังคงรักผู้ชายคนนี้อยู่ แต่ก็จะมีความรู้สึกกลัวแทรกเข้ามา จนทำให้รู้สึกว่าเธอกับเขาไม่อาจจะมีชีวิตอยู่ด้วยกันได้เหมือนเดิมอีกต่อไป


4. พบได้น้อยในละครญี่ปุ่น
สุดท้ายค่ะ ฉากปลุกปล้ำที่ว่านี้เเป็นฉากที่ไม่ค่อยเจอในละครญี่ปุ่นค่ะ ถึงแม้จะเป็นละครรักก็ตาม พระ-นางจะไม่แสดงความรักโดยการขืนใจกัน แต่จะเป็นการแสดงความรักอย่างอื่นที่ทำให้รู้สึกได้ว่ารักกันจริงๆ บางเรื่องก็อาจจะมีฉากจูบกันบ้าง แต่ก็เกิดจากการสมยอมกัน บางเรื่องก็จะเป็นการกระทำอย่างอ้อมๆ เพื่อให้รู้ว่ารัก 






เช่น เรื่อง “Hotaru no Hikari” ส่วนตัวประทับใจเรื่องนี้เป็นพิเศษค่ะ มันเป็นรูปแบบความรักที่ค่อยๆ ก่อตัวขึ้น ถึงแม้ว่าตัวนางเอกจะไม่ใช่หญิงสาวในอุดมคติของพระเอกเลย แต่ด้วยความใกล้ชิด ผูกพัน ทำให้ความรู้สึกดีๆ เกิดขึ้นค่ะ และทั้งคู่ก็รักกัน โดยที่แม้แต่จูบก็ยังไม่เคยทำเลย ! ทั้งๆ ที่อยู่บ้านเดียวกันแท้ๆ แต่ก็แยกกันนอน พระเอกก็ไม่เคยล่วงเกินนางเอกเลย  (แต่หลังๆ ก็มีบ้าง แต่เป็นช่วงที่รักกันและแต่งงานกันแล้ว) เป็นเรื่องที่ทำให้เห็นว่าสิ่งที่ทำให้คนเรารักกันได้จริงๆ แล้ว มันไม่ใช่แค่เรื่องความใคร่ ความลุ่มหลง หรือเรื่องเพศเพียงอย่างเดียว แต่มันเกิดจากความรู้สึกของหัวใจ ความรัก ความผูกพัน ความรู้สึกที่อยากจะช่วยเหลือ ดูแลซึ่งกันและกัน ไม่ใช่การทำร้ายกัน

และนี่ก็คือลักษณะของฉากปลุกปล้ำของละครญี่ปุ่นค่ะ จะเห็นได้ว่าเป็นฉากที่ค่อนข้างมีความน่ากลัว ที่ญี่ปุ่นใช่ว่าจะไม่มีผู้หญิงที่แต่งตัววับๆ แวมๆ นะคะ แถมยังมีสื่อทางเพศ ทั้งหนัง AV หนังสือโป๊ หรือแม้แต่การถ่ายแฟชั่น การแต่งตัวของดาราในบางครั้งก็มีความหวือหวาค่ะ แต่พอมามองที่ละครบ้านเขา ฉากที่ว่ากลับนำเสนออกมาในรูปแบบที่ว่าไม่ใช่ค่านิยมที่ควรปฏิบัติตาม เป็นสิ่งที่ไม่ควรกระทำ และเป็นอาชญากรรมที่น่ากลัว สื่อละครมันอาจจะเป็นจุดเล็กๆ แต่อย่างน้อยก็เป็นอีกสิ่งหนึ่งที่สามารถช่วยชี้นำสังคมให้เป็นไปในทิศทางที่ควรจะเป็นได้ค่ะ



-----------------------------------------------------------------------------------


โดยส่วนตัวประทับใจบทความนี้จึงนำมาแชร์ต่อครับ เพราะในขนาดที่ละครบ้านเรายังเป็นการข่มขืนเพราะความรัก และอื่นๆ รวมทั้งการยังไม่เห็นโทษที่เป็นรูปธรรมว่าพระนางหรือตัวละครที่กระทำการอันเลวร้ายนั้นๆได้รับผลจากการกระทำของตัวเองยังไง ญี่ปุ่นกลับเลือกที่จะเสนอมุมมองที่ให้เห็นโทนสีเทาของการล่วงละเมิดทางเพศ (เราขออนุญาตใช้คำนี้ เพราะการขื่นใจอีกฝ่ายเราไม่ขอนับว่าเป็นการกระทำเพราะความรัก) ว่าหากกระทำไปแล้วจะมีมุมมองอย่างไร ทั้งยังมีชั้นเชิงในการนำเสนอให้ผู้อ่านได้คิดตามนั้นเอง 

ในขณะที่พระเอกบ้านเรานั้น...... 



ภาพจากเฟซบุ๊ก Nattaya Ratornkul

รายชื่อละครที่มีฉากข่มขื่น(เท่าที่มีการตอบคอมเม้นท์นะครับ)

จำเลยรัก
สวรรค์เบี่ยง
เจ้าสาวบ้านไร่
เล่ห์รตี
ไฟล้างไฟ
เพลิงสีรุ้ง
ร้อยเล่ห์เสน่ห์ร้าย
แรงเงา
ดาวพระศุกร์
พลอยล้อมเพชร 
ขิงก็รา ข่าก็แรง
วิวาห์ว้าวุ่น
รอยมาร
ดาวพระศุกร์ (ศรราม สุวนันท์)
ทางผ่านกามเทพ (แอนดริว เจนี่ )
ระเริงไฟ (จอนนี่ หน่อย)
กามเทพลวง (เขตต์ จิ๊บ)
ดั่งสวรรค์สาป (ป๋อ กบ)
หนี้แค้นแสนรัก (สมชาย เกด)
สามีเงินผ่อน (จอย พล)
เมียจำเป็น (สวิช น้ำฝน)
ตามหัวใจไปสุดหล้า (วิลลี่ หมิว)
น้ำผึ้งขม (แซม ปู้เป้)
รอยมาร (ศรันยู)
น้ำผึ้งซาตาน (วีรยุทธ กิ่ง ภัทรา)
ตะวันทอแสง (พีท กบ)
กบฏหัวใจ 
พฤษาสวาท
โบว์สีชมพู
วงเวียนหัวใจ
หลงเงาจันทร์
เจ้าสาวปริศนา
ทางผ่านกามเทพ (คุณแอนดริว - คุณเจนี่)
จำเลยรัก ( คุณอั้ม - คุณแอ๊ฟ)
นางฟ้าซาตาน (คุณจอร์หนี่ - คุณน้ำฝน)
มนต์รักอสูร (คุณบอย - คุณวิกกี้)
ไฟลวง (คุณวิลลี่ -คุณเต๋า)
ตุ๊กตาเริงระบำ (คุณโจ - คุณหมิว)

cr.http://topicstock.pantip.com/chalermthai/topicstock/2010/11/A9895705/A9895705.html



ถ้าเรามองละครเป็นแค่ละคร เราจะได้จากมันก็แค่ความบันเทิง(ซึ่งมันบันเทิงจริงๆเหรอกับการดูคนถูกข่มขื่น?)
แต่ถ้าเรามองว่าละคร'ควรจะ'สะท้อนสังคม เราควรได้อะไรจากมันมากกว่าแค่ความบันเทิงและฉากข่มขื่นรึเปล่า ?


.....ก็ได้แต่หวังว่าละครหรือภาพยนต์บ้านเรานั้นจะพัฒนาทันนะครับ																																	   แก้ไขข้อความเมื่อ 23 พฤษภาคม 2559 เวลา 12:33 น.
comment1:ถ้าบอกว่าชอบละครที่เอามายกตัวอย่างจะหาว่านอกเรื่องมั้ยคะเนี่ย 

เรื่อง Hotaru นี่เราคิดเหมือนเจ้าของบทความเลยค่ะ ความรักไม่ได้จำกัดอยู่แค่เรื่องของเพศ มันสามารถแสดงออกได้ด้วยวิธีอื่นได้อีกมากมาย (น่ารักทั้งพล็อตเรื่องและนักแสดง  )
เรื่อง Life นี่หดหู่สุดๆ คิดว่าในสังคมถ้าใครบังเอิญเจอคนประเภทนี้คือโชคร้ายมากๆ น่ากลัวจนไม่รู้จะกลัวยังไง 

        ปล.1 หนังที่โทนเรื่องประมาณนี้แต่บรรยากาศสดใสสวนทางกับพล็อตหนังเราเคยดูอยู่เรื่องนึงค่ะ The world of Kanako
        ปล.2 ค่อนข้างเห็นด้วยที่ว่าละครไทยไม่ค่อยให้อะไรคนดูมากกว่าความบันเทิง ส่วนน้อยที่จะสะท้อนสังคมหรือให้แง่คิดอะไรที่คนดูสามารถนำไปคิดต่อได้
comment1-1:The world of Kanako ภาพนี้อย่างสดใส แต่เนื้อหาแบบ ปิดตาแล้วปิดตาอีก
comment1-2:ใช่ค่ะ เราชอบภาพกับโทนสีของเรื่องมาก สดใสพาสเทลสุดๆ แต่เนื้อหานี่ ... ละไว้ในฐานที่เข้าใจ
comment2:นึกถึงละครญี่ปุ่นเรื่องนึงที่เคยดูสมัยเด็กๆ 
นางเอกปั่นจักรยานกลับบ้านตอนมืดๆ แล้วโดนฉุดไปข่มขืน 
เราเอาหมอนปิดหน้าเลย ไม่กล้าดู 
ขนาดพ่อเราดูยังทนไม่ได้ ต้องจุ๊ปาก 

สุดท้ายเธอก็ตัดสินใจแจ้งความ 
ต้องผ่านกระบวนการตรวจร่างกาย ต้องเผชิญกับความหวาดกลัว
การถูกสอบสวนให้บอกเล่าเรื่องราวซ้ำไปซ้ำมา
comment2-1:Midday moon ค่ะ มาฮิรุ โนะ สึกิ ชอบนะเรืองนั้น โอดะ ยูจิ กับ โทคิวะ ทาคาโกะ โอดะ ยูจิ ละมุนมาก
comment2-2:เรื่องนี้เคยดูเหมือนกันค่ะ สงสารนางเอกมากๆ
comment2-3:เคยดูเรื่องนี้เหมือนกันค่ะ รู้สึกฝังใจมากๆกับฉากแบบนี้ เขาทำออกมาดีมากทำให้เรารู้สึกขยะแขยงมากมายเลย
comment3:คดีข่มขืนญี่ปุ่นน้อย..... หรือเพราะกลัวอิทธิพลยากูซ่าจนไม่กล้าร้องเรียน???
comment3-1:เราว่าเค้าฟรีเซ็ก แล้วก็มีที่ปลดปล่อยมากกว่ามั้ง
comment4:เอาผลงานของญี่ปุ่นที่มีเนื้อหาการข่มขืนที่แทบจะเป็นเนื้อเรื่องหลักๆของผลงานเขา 
มาเทียบกับละครไทยที่เน้นเรื่องพ่อแม่แสนงอนมากกว่า ดูจะไม่เป็นธรรมเท่าไรน่ะครับ

ก็ยอมรับครับว่า ละครไทยข่มขืนกันพร่ำเพรื่อ แต่ละครไทยเราไม่ได้มีเจตนาจะแสดงความสูญเสีย
ความเจ็บปวด ในการถูกข่มขืนในทางกายภาพ เพื่อชี้นำ ชักจูง มาทำเป็นเรื่องปกติยอมรับได้นะครับ ไม่ใช่

คือ อังศุมาริน โดนปล้ำ เขาจะนำเสนอแค่ว่า "เป็นของพระเอกแล้วนะ" "เล่นตัวดีนักยัยเนี่ย" อะไรแบบนั้น
ไม่ได้ทำให้คนดูรู้สึกว่า อังศุมาริน แม้ อวัยวะเพศ ฉีกขาดแล้ว เดินกระเผกแล้ว ถูกกัด ถูกบีบจนร่างกายชอกช้ำแล้ว
แต่แล้วไงล่ะ คนปล้ำก็ได้เป็นพระเอก ไม่ใช่ครับ ไม่ได้รู้สึกอย่างงั้นเลย ไม่ได้นำเสนอฉากโกโบริข่มขืนในทิศทางนั้นเลย

แล้วเลิฟซีนละครไทยทำออกมาได้ค่อนข้างตลก ประดักประเดื่อ อยู่แล้วส่วนมาก คนดูน่าจะเห็นเป็นเรื่องชิลๆ
ละครไทยไม่ได้จะชูประเด็นนี้ เพราะเนื้อเรื่องหลักก็คงเป็นแย่งฝ่ายชาย หรือ สมบัติมรดก อะไรก็ว่าไป

ถ้าจะให้เป็นธรรม น่าจะเปรียบละครญี่ปุ่นที่คุณยกตังอย่างมากับ ละครไทยเช่นเรื่อง ล่า หรือ ฉาก ปานวาด โดนหลอกขายตัว ใน บัลลังก์เมฆ อะไรแบบนี้จะใกล้เคียงกว่า แสดงให้เห็นว่า ละครไทย ชูประเด็น เหยื่อของการถูกข่มขืนจริงๆ ก็มี

สรุป ผมเห็นด้วยว่า ฉากข่มขืนในละครไทย มันแค่ พร่ำเพรื่อ ไม่เมคเซนต์ แต่เพราะมันทำออกมาได้ไม่สมจริงอยู่แล้ว 
ก็เลยไม่ถึงกับเป็นอาชญากรรมต่อคนขนาดนั้นดูครับ
comment4-1:เอาอังศุมาลินมาเปรียบเทียบไม่ถูกค่ะ โดยกฎหมายสมัยนั้นถือว่าชายผู้เป็นสามีที่ถูกต้องด้วยกฎหมายและจารีตวัฒนธรรมทางสังคมสามารถข่มขืนภรรยาได้นะคะ แล้วตัวนวนิยายเรื่องนี้มันไม่ได้จะสื่อถึงเรื่องของการข่มขืน

ถ้าจะมองประเด็นเรื่องนี้ก็ต้องลองดูนวนิยายเช่น เรื่องล่า คาวน้ำค้าง เป็นต้น
comment4-2:"แต่เพราะมันทำออกมาได้ไม่สมจริงอยู่แล้ว ก็เลยไม่ถึงกับเป็นอาชญากรรมต่อคนขนาดนั้นดูครับ"
อันนี้ผมไม่เห็นด้วยครับ
ฉายในเวลาครอบครัว ซึ่งไม่ค่อยมีพ่อแม่คนไหนมาอธิบายลูกแน่ๆ
และ จำข่าวเด็กที่ผูกคอตาย เพราะเลียนแบบละครได้ไหมครับ
คุณทมยันตี ก็เหมือนกันเป็นผู้ประพันธ์แท้ๆ น่าจะสามารถกลับไปอิดิท บทประพันธ์เดิมได้ เหมือนกิมย้ง
ทุกวันนี้สายตาคนต่างประเทศมอง บ้านเราแทนที่จะไปมองเรื่อง อาหาร/ท่องเที่ยว/วัฒนธรรม กลายเป็นมองแต่เรื่องเพศ
ถ้าบ้านเรายังทำแต่ละครยัดเยียดเรื่องเพศให้ลูกหลานเราดูอีก ผมก็ไม่รู้พูดอะไรแล้วครับ
comment4-3:ประดักประเดิดค่ะ ไม่ใช่ประดักประเดื่อนะคะ
comment4-4:ก็เพราะไม่สื่อถึงความเจ็บปวดของฝ่ายหญิงเลย คนไทยเลยมองว่าการข่มขืนเป็นเรื่องสนุก เป็นการได้สามีไงคะ
อย่างการแสดงออกว่าอยากโดนข่มขืนของผู้หญิงไทยบางส่วน ถ้ารู้ว่ามันเจ็บมากคงไม่พูดออกมา เพราะขนาดคนที่เขาเป็นสามีภรรยาเล่นสวมบทบาทกัน เขายังเข็ดกันไปหมด
comment5:ไม่ชัวร์ว่าสมัยนี้สังคมญี่ปุ่นเป็นอย่างไง 

แต่สมัยก่อน(ซัก10-20ปีก็พอ ) ผู้หญิงญี่ปุ่นเป็นลำดับรองกว่าผู้ชายเยอะ 
การทำงานก็ไม่ได้ตำแหน่งสูง แต่งงานแล้วต้องเป็นแม่บ้านอยู่บ้าน ออกมาทำงานกลายเป็นดูถูกสามี 
ที่นี้มันเลยมีข้อสงสัยว่า มีการข่มขืนแต่ไม่เป็นคดี  หรือ มีการข่มขืนน้อยจริงๆ 

ผมเชื่อว่ามี แต่ไม่เป็นคดี ไม่เป็นข่าว เชื่อว่าด้านมืดของญี่ปุ่นมีอยู่จริงแค่มันไม่แสดงออกมาทางสื่อให้คนอื่นเห็น แต่ด้านดีๆมักจะได้รับการออกสื่อ
comment5-1:สมัยนี้ก็ยังเป็นครับ แต่งงานแล้วก็ยังอยากอยู่บ้านอยู่ แต่ก็น้อยลงนะ
comment5-2:แล้วคิดว่าที่ไทย คนที่โดนข่มขืนแล้วไม่เป็นข่าวไม่แจ้งความมีน้อยเหรอคะ? มันก็มีเหมือนกันหมดนั่นแหละ
comment6:ผมก็เชื่อนะว่าด้านมืดของญี่ปุ่นก็มีเยอะ คนรู้จักที่ไปอยู่ที่นั้นก็บอกครับว่ามันมืดจริงๆ

แต่มันจะดีกว่าไหมถ้าเรามีละครที่ประเทื่องปัญญาจริงๆมากกว่าแค่ฉากพวกนี้
comment6-1:เราก็เชื่อค่ะว่าญี่ปุ่นมีด้านมืดเยอะ หลายๆประเทศก็ต่างมีด้านมืดเนอะ เราจึงเห็นด้วยว่าถ้าเรามีสื่อที่นำเสนอละครที่ประเทืองปัญญามากกว่าแค่ฉากพวกนี้ก็จะดีมาก จริงๆละครไทยอ่ะเนอะ มันก็อยู่แบบนี้มานานแล้ว สาวๆเขาก็กรี๊ดกร๊าดพระเอกกัน เราเองบางทียังเป็นเลย แต่เราก็ว่ามันถึงเวลาที่จะฉีกกรอบเดิมๆบ้างได้แล้ว
comment7:เปลือกนอกดูดี
ด้านมืด
หนัง 18+ โลลิ  Incest  ของญี่ปุ่นมีเยอะมาก
comment7-1:พวกโดจินนี่ หาเรื่องที่ไม่ข่มขืนอยาก พวกมังกะ เมะ ละคร โฆษณา ยังใช้ผู้หญิงเป็นเครื่องมือทางการค้าอยู่เลย
comment7-2:หนังหรือการ์ตูนเฉพาะกลุ่ม เขาเข้มงวดเรื่องการจำกัดอายุผู้เสพสื่อครับ
เอามาเทียบกับละครทีวีของเราไม่ได้

ถ้าจะยกมาก็ให้เป็นเรื่องที่ฉายฟรีทีวีเหมือนกันครับ
comment7-3:หนัง18+ ของเขา อายุไม่ถึงไม่ให้ซื้อจริงๆครับเขาขอดูบัตรด้วยก่อนซื้อ ไม่เหมือนบ้านเราบุหรี่ต่ำกว่า18 ห้ามขายให้
อีป้าซอยบ้านผมขายให้เด็กร้านเกมประจำ
comment7-4:งงเหมือนกันว่าทำไมหนังโป๊แนว Incest จึงเป็นที่นิยมกัน ทั้งที่มันบาปกรรมทั้งนั้น
comment7-5:มันต้องแยกประเภทนะ Free TV เด็กๆก็ดูด้วย
กับเฉพาะทาง ผู้ใหญ่ที่นั่น เครียดที่สุดในโลกนะ ติดอันดับ 18+ คนขายเค้าไม่ขายให้จริงๆนะ
comment8:เรื่อง life เคยอ่านแต่มังงะและหดหู่จริงๆ เพิ่งรู้ว่ามีเป็นหนังด้วยน่าดูจริงๆ
comment8-1:แบบคนแสดง soft กว่าในมังงะเยอะคะ ในมังงะโหดกว่าเยอะ
comment8-2:ซีรีส์ 10 ปีแล้วค่ะ
comment9:ชอบบทความมากค่ะ รู้สึกว่าบ้านเรา เอะอะก็ข่มขืน. แล้วคนดูก็ฟินนนนน

แต่แอบแก้ไขข้อมูลเล็กน้อย เนื่องจากเป็นติ่งเล่ห์รตี 55555
เวอร์ชั่นเก่าไม่รู้ แต่เวอร์ชั่น ณอนเอส นี่สมยอมนะคะ >.<
comment9-1:ตามนิยายนางเอกโดนพระเอกข่มขืน เราชอบนิยายพัดชา แต่เรื่องที่ชอบมากๆ พระเอกไม่ได้ข่มขืนนางเอก ในนิยายบทแรงกว่าละครเยอะ
comment10:เราอยู่ญี่ปุ่นมานานแล้ว คดีข่มขืนที่นี่น้อยจริง ไม่ได้โดนอิทธิพลยากุซ่าอะไรด้วย เพราะยากุซ่าที่นี่เดี๋ยวนี้ตัวตนต่ำมาก เหลืออยู่น้อยมากๆ เพราะตำรวจจริงจังสุดๆ เดี๋ยวนี้มีก็อยู่ในรูปพวกปล่อยเงินกู้ (แบบเป็นบริษัทเลย) ใครก็ตามที่เกี่ยวข้องกะยากุซ่า ถูกแบนหมด อย่างมีพิธีกรชื่อดังมาก(หนึ่งในสามที่ดังที่สุดของญี่ปุ่นเลย พอๆกะซัมมะซัง) พอโดนจับได้ว่ามีความเกี่ยวข้องกะยากุซ่า โดนแบน หายไปจากจอทีวีตลอดกาลเลย เค้าจริงจังและรังเกียจยากุซ่ากันมาก  และผู้หญิงที่นี่ แค่โดนลวนลามนิดหน่อย ก็แจ้งความกันแล้ว เค้าไม่ปล่อยไว้ บางทีไม่ได้โดนด้วยซ้ำ แต่คิดว่าโดน ก็ไปแจ้งความแล้ว ผู้ชายก็ซวยไป ชีวิตจบเลย เป็นคดีที่ร้ายแรงมากสำหรับคนโดนกล่าวหา เดี๋ยวนี้เลยมีผู้หญิงหัวใส ใส่ความผู้ชายในรถไฟว่าลวนลาม แล้วเรียกร้องเงินค่าเสียหายเยอะๆ มีหลายเคสแล้ว ยังไม่รู้ว่าจะแก้ยังไงเลย 

ส่วนเรื่องละครไทย เรากลับมองว่าฉากนั้นไม่ใช่การข่มขืน แต่นางเอกมีใจอยู่แล้ว เพียงแต่ไม่ยอมรับ และจริงๆก็สมยอม แกล้งดิ้นไปหยั่งงั้นเอง เหมือนพวกมาโซคิสท์อ่ะ  อีกอย่างคือ ประเทศเรา ผู้หญิงถูกสอนมาว่าต้องรักนวลสงวนตัว จะให้นางเอกยินยอมพร้อมใจ มีอะไรกะพระเอกเลยก็ใช่ที่ เลยต้องทำออกมาให้นางเอกดิ้นรน(เหมือน)ต่อสู้ก่อนจะมีอะไรกัน  คนดูก็รู้ดี เลยรู้สึกฟินตาม  ไม่ใช่ว่าชอบและฟินกะการข่มขืนหรอก ลองไปดูหนังข่มขืนของจริงสิ (ไม่ใช่หนังเอวีญี่ปุ่นแนวข่มขืนนะ อันนั้นก็ไม่จริง) ใครบ้างจะฟิน ไม่มีหรอก   ที่น่ากลัวคือคนที่ยังแยกละครกะความจริงไม่ออก คิดว่าข่มขืนแล้วจะได้หัวใจผู้หญิงด้วยน่ะสิ
comment10-1:ผมก็ว่ายังไงก็น่าจะน้อยกว่าบ้านเราแน่ๆ เขาดูรักษากฏระเบียบและเคารพกฏหมายกันกว่าเราเยอะ ด้านมืดที่นั้นเห็นมีอยู่แต่ในหนังเอวี หรือหนังที่มีเนื้อหารุนแรง18+ซะมากกว่า ในชีวิตจริงคนที่นั้น แม้แต่ชมซากุระเขายังไม่เด็ดเล่น จะชงชาดื่มยังมีพิธิรีตอง ละเมียดละไม ใส่ใจในรายละเอียดกันทุกเรื่องในชีวิตแบบนั้นเลย
comment10-2:
comment10-3:ผู้หญิงดูจะเลือกเยอะมากขึ้น เลือกได้มากขึ้นค่ะ ถ้าผุ้ชายไม่ตอบโจทย์ ผุ้หญิงก็ดูเหมือนจะไม่แคร์ 

ไม่เหมือนเมื่อก่อนแล้ว ญี่ปุ่น
comment10-4:อธิบายเข้าใจง่ายและชัดเจนมากค่ะ เห็นด้วยค่ะ
comment10-5:เห็นด้วยนะ ฮ่าา จริงๆแล้วละครไทยกำลังเสนอแบบนั้นแหละ จริงๆคือนางเอกก็มีใจอยู่แล้ว
comment10-6:ปัญหาคือพวกสุดท้ายมีเยอะมากค่ะ
ไม่เชื่อลองสวมบทเป็นผู้ชาย ตั้งกระทู้หลอกว่าไปตกหลุมรักเลสเปี้ยนสิ
มันต้องมีคนปัญญาอ่อนมาตอบแน่นอน
comment11:ละครไทยยุคนี้ โดยเฉพาะช่องหลัก สังเกตุดู จะลดฉากพระเอกข่มขืนนางเอกลงหมดแล้วนะ 
เพราะข่าวเรื่องข่มขืน แล้วเอาละครไปอ้างมีเยอะ มันก็เปลี่ยนแปลงกันไปตามสถานการณ์ด้วยละ

เราชอบ คู่กรรมมาก แต่ฉากพระเอกเมา แล้วข่มขืนนางเอกนี่ เป็นอะไรที่ รับไม่เคยได้สักที และเข้าใจความโกรธระดับนั้นของนางเอกเลย

ต่อไป ค่ายไหนจะทำละคร ต้องคิดหนักๆ เลยนะ ว่า ฉากนี้ โดนกระแสต่อต้านจากสังคมแน่นอน
comment12:คดีเยาวชน ต่ำกว่า 18 ก่อเหตุข่มขืน ก็มีเยอะครับ เพียงแต่ไม่เป็นข่าว..

http://www.japantimes.co.jp/community/2014/12/08/voices/foreign-students-account-treatment-rape-case-points-gaps-japans-safety-myth/#.V0KtskbpeYR
comment12-1:ในข้อความพูดถึง เด็กนักเรียนแลกเปลี่ยน โดนนักเรียนปลกเปลี่ยนอีกชาติ ข่มขื่นในญี่ปุ่นครับ
comment12-2:ครับ ทราบครับ..เพียงแต่ มันมีส่วนที่น่าสนใจเช่น..

"Japan being constantly ranked among the safest countries in the world will not help my recovery. Instead, it will continue to feed the myth that sexual assault is not a problem here. But data suggesting a phenomenon is happening at a lower frequency than somewhere else does not mean that it is not happening at all."

"Thousands of rape cases in Japan go unreported every year. What’s more, there is often nowhere to turn for support when the laws as they are written do not offer sufficient protection."
comment13:ชอบบทความนี้ค่ะ ถึงบางทีจริงๆญี่ปุ่นอาจจะไม่ได้สะอาดสดใสอย่างที่ว่า แต่อันนั้นก้เรื่องของบ้านเขา

อยากให้ละครบ้านเราพัฒนามากขึ้นค่ะ บางคนอาจมองว่ามันเป็นแค่ละคร คนดูมีวิจารณญาณแยกแยะได้ แต่เชื่อว่าเมื่อคนเราเสพอะไรเข้าไปมากๆ สิ่งเหล่านี้มันต้องซึมซับเข้าไปในใจบ้างไม่มากก็น้อย สุดท้ายเราอาจเผลอไปเพราะคิดว่ามันไม่ใช่เรื่องใหญ่อะไร

แต่ตอนนี้ละครบ้านเราก็พยายามลดฉากข่มขืนไป สังเกตได้จากหลายๆเรื่อง ช่วงหลังมานี่มีน้อยมากที่พระเอกจะข่มขืนนางเอก ถึงแม้ตามบทประพันธ์จะมี แต่ผู้สร้างก็เลือกที่จะปรับเปลี่ยนซะ ขอชื่นชมตรงนี้เลยคะ
comment13-1:คุณสมาชิกหมายเลข 2993198 กดสยองนี่หมายความว่ายังไงเอ่ย พึ่งรู้นะคะเนี่ยว่าสยองมันทำร้ายจิตใจกันได้พอสมควรเลย 5555
comment14:ทำไมไม่ลองเปรียบเทียบกับในเรื่อง ล่า หรือ คาวน้ำค้าง บ้างล่ะค่ะ 

นวนิยายที่ยกมาแต่ละเรื่องมันมีบริบทของมัน นวนิยายส่วนมากประพันธ์ในยุคเก่านะคะ เอาง่ายๆนะ อย่างในคู่กรรม หรือจำเลยรักเนี่ยเป็นนวนิยายที่แต่งขึ้นตั้งแต่สมัยที่ยังมีพระยาหลงเหลืออยู่ในสังคมไทยอยู่เลยทีเดียว แล้วอย่างนวนิยายเรื่องคู่กรรมกฎหมายไทยสมัยก่อนถือว่าสามีข่มขืนภรรยาได้ไม่มีความผิด แต่ตัวผู้จัดละครหรือคนเขียนบทมิได้ปรับเปลี่ยนให้มันทันสมัย ซึ่งอย่างจำเลยรักเนี่ย การทำให้เป็นละครปัจจุบันมันกลายเป็นไม่สมเหตุสมผลอย่างแรง คือบางครั้งคนเขียนบทนี่ก็แปลก บางอย่างที่ไม่ควรปรับก็กลับปรับเปลี่ยนเอาดื้อๆ บางอย่างที่ควรจะปรับให้เหมาะสมกับสภาพสังคมและวัฒนธรรมปัจจุบันก็ดันไม่ปรับ
comment15:จำเลยรักนี่ต้องถามคนอ่านนิยาย

เพราะเท่าที่เคยดูเวอร์ชั่นช่อง 7 พระเอกสุภาพบุรุษมาก

นางเอกก็บริสุทธิ์ผุดผ่องจนกลับถึงบ้าน

ไม่มีฉากข่มขืน ตอนดูช่อง 3 ยังงงว่าเวอร์ชั่นไหนตรงบทประพันธ์ักันแน่
comment15-1:ในนิยาย ไม่มีการข่มขืนใดๆ  พระเอกให้เกียรตินางเอกมากนะ   แค่จับมาทำงานบ้านชดใช้ แค่นั้นจริงๆ
comment15-2:เวอร์ชั่นแอฟ-อั้มทำเราผิดหวัง เพราะดันมีฉากนี้โผล่มาได้ไงไม่รู้
comment15-3:ใช่เวอร์ชั่นพี่ลิขิตกะพีต่อง น่ารักมุ้งมิ้ง ไม่ต้องปล้ำขืนใจก็ฟิน นางเอกถึงได้รักพระเอก พระhe เป็นสุภาพบุรุษสุดๆ
แม้จะปากร้ายไปบ้าง พอรู้ความจริงก็หงอจะตาย โอยยคิดถึงวัยเยาว์

คือเสียดายช่องสามใส่บทข่มขืนมายังงง ทั้งๆที่ผู้จัดเป็นผู้หญิงด้วยซ้ำ
comment15-4:ในนิยายไม่มีการข่มขืนใดๆ พูดจาดีให้เกียรติ คุณ ผม ฉัน
comment16:จริงๆ สื่อทางญี่ปุ่นค่อนข้างจะแย้งๆ กันเองในสื่อต่างๆ ที่นำเสนอนะผมว่า

ด้านละครที่ฉายทางทีวีนี่เขาจะโลกสวยมาก ทำละครดูดี ชักนำสังคมไปในทางที่ดี มีกำลังใจ
เรียกว่านำเสนอได้ดีสมที่เป็นสื่อหลักที่เข้าถึงคนหมู่มาก

แต่ถ้าไปอ่านการ์ตูนผู้หญิงของเขาจะรู้เลยว่าอะไรที่ละครไทยมี ญี่ปุ่นมีหมด จำเลยรักเรียกพ่อจ้า
จะข่มขืน จับกักขังหน่วงเหนี่ยว แล้วสุดท้ายมารักกัน นางร้ายแบบดาดๆ มีหมดเลย

ยังไม่พูดถึงอะไรหลายอย่างที่แอบแฝงในสื่อที่เป็นเกม การ์ตูนที่เป้าหมายเป็นผู้ชายนะ
เอาตัวละครเด็กๆ มาแต่งตัววับๆ แวมๆ เซอร์วิชคนอ่านแบบไร้ศิลปะก็เยอะ

วงการไอดอลญี่ปุ่นผมว่ามันก็มีเรื่องอะไรคาบเส้นอยู่เยอะ
เช่นการเอาเด็กสาวสิบกว่าขวบมาแต่งตัวล่อตะเข้ เต้นๆ บนเวที
หรือออกโฟโตบุคแบบมีภาพชุดว่ายน้ำ คือบางทีก็ไม่ได้โป๊
แต่ลองนึกภาพแฟนๆ รุ่นลุงซื้อโฟโตบุคที่มีรูปชุดว่ายน้ำของเด็กอายุต่ำกว่า 18
บางเว็บไซต์นี่ถึงกับแบนไม่ขายโฟโตบุคแนวนี้ (พวก Amazon) เพราะมันล่อพวก Pedophile 
นี่ผมพูดในฐานคนตามไอดอลญี่ปุ่นเลยนะ ตัวเองตามเองบางทีก็ยังรู้สึกแปลกๆ
comment16-1:สุดยอดอ่ะเม้นนี้
comment16-2:นึกถึงวงที่ตัวเองกำลังตามเลยAKB48 หรือ48G ไม่เข้าใจเรื่องการออกโฟโต้บุ๊ค ชุดว่ายน้ำของเมมเบอร์ หรือการโพสรูปลงเมลล์ที่ถ่ายแบบตั้งใจให้หน้าอกแบบนืน. ไอดอลหญิงของญี่ปุ่นดูเป็นวัตถุทางเพศของจริงเลย
comment17:นอกจากหนัง-ละครญีปุ่่น ของชาติอื่นเท่าที่ผมดูก็ยังไม่เห็นเรื่องไหนที่นำเสนอภาพการข่มขืนเสมือนว่าเป็นการทำลายน้ำแข็งให้พระ-นางได้สมหวังลงเอยแบบของไทยเหมือนกันนะครับ ความเห็นส่วนตัวของผมคือ ไม่ว่าเดิมบริบทของวรรณกรรมจะอนุญาติให้การข่มขืนถูกต้องตามจารีตหรือไม่ ผมก็ยังคงรู้สึกแย่ทุกครั้งที่เห็นตัวละครหญิง (แม้กระทั่งตัวร้าย) โดนข่มขืน มอมยา กระทำทารุณทางเพศ ฯลฯ ดูแล้วมันเศร้าๆ ยังไงไม่รู้ และที่แย่คือดันมีผู้ชายไทยหลายคนด้วยที่เชื่อว่าการ 'ได้' จะทำให้ผู้หญิงเปลี่ยนใจมารัก
comment17-1:เห็นด้วยค่ะ
ฉากรักก็ทำเพราะรักไปเลย ตรงๆง่ายดี
comment18:ฉากหนังการข่มขืนมันไม่เหมือนกันมั้ง อยากในละครไทยพระเอกจะไม่ทุบตีนางเอกนะ ไม่ตบ แต่ในญี่ปุ่นนี่คือเหมือนโจรข่มขืนซะมากกว่า มีตบนางเอกด้วย
comment18-1:ซึ่งในความเป็นจริง ข่มขืนต้องทำร้ายร่างกายอยู่แล้วค่ะ ไม่งั้นมันจะเป็นการข่มขืนหรือคะ...

สื่อไทยบิดเบือนความจริงของการข่มขืนแค่ไหน ถามใจดู
comment19:เป็นกำลังใจให้ละครไทยพัฒนาแล้วกัน
comment20:เราเข้าใจนะว่าฉากข่มขืนในไทย มันก็คือการสมยอมแบบสู้พอเป็นพิธีเท่านั้น ตัวละครพระเอกไม่ได้ข่มขืนอย่างที่อาชญากรทำจริงๆ
เป็นอีกวิธีที่จะแสดงให้เห็นถึงการสมยอมของนางเอก เนื่องจากขนบของนางเอกไทย ถ้ายอมขึ้นเตียงมีอะไรกับพระเอกก็จะดู แsด ทันที
เพราะเหตุนี้ฉากข่มขืนในไทยจึงกลายเป็นฉากฟินของสาวๆ เพราะเป็นอันรู้กันว่า พระเอกปล้ำนางเอก = นางเอกยอมมีอะไรด้วย
แต่ถึงแม้เข้าใจประเด็นนี้ได้ แต่เราว่ามันเป็นวิธีการที่ไม่ค่อยมีรสนิยมเท่าไหร่
comment21:เราว่าละครไทยหลายๆ เรื่องมันพยายามสื่อให้เห็นว่า อันที่จริงนางเอกก็แอบมีใจให้พระเอกอยู่แล้ว (ไม่ว่าจะรู้ตัวหรือไม่รู้ตัว) ฉากข่มขืนที่ว่า มันเลยกลายเป็นความ "ฟิน" ของคนดู ที่ให้ความรู้สึกเหมือน ในที่สุดทั้งคู่ก็สมหวัง จะได้รู้ใจกัน (จากนั้นก็มักจะต่อด้วย พระเอกตามงอนง้อนางเอง นางเอกท้อง ไปฝากท้องกับเพื่อนพระเอก.. อะไรก็ว่ากันไป ตอนจบลูกเกิด นางเอกรักใจอ่อนรับรักพระเอก แฮปปี้เอนดิ้ง)

เราเองก็เคยสงสัยตั้งแต่ก่อนเริ่มมีประเด็นเรื่องนี้ ว่า มันโอเคเหรอ? ผู้หญิงจะตกหลุมรักคนที่ข่มขืนเราได้จริงๆ เหรอ? เด็กที่ดูจะคิดมั๊ย ว่าต่อให้ไม่ได้รักกันแล้ว ถ้ามีอะไรกัน ก็จะรักกันไปเอง 

มันไม่ใช่ มันไม่โอเคนะคะ ถ้ามีวัยรุ่นคนไหนกำลังสงสัย และมาเจอกระทู้นี้ พี่จะขอบอกให้ว่าต่อให้รักกันแล้ว ถ้าผู้หญิงยังไม่ได้ยินยอมพร้อมใจ แต่ผู้ชายไปปลุกปล้ำ ไม่ได้ทำให้ผู้หญิงรักผู้ชายมากขึ้นนะ 



ส่วนเรื่องหนังไทย นอกจากเรื่องแนวดาร์คยอย่าง "ล่า" (ซึ่งเมื่อดิฉันมีลูกสาวแล้ว ยังทำใจอ่านเรื่องนี้ไม่ได้อีกเลย มันจุกในอกมากๆ ) ก็ยังมีเรื่องอื่นๆ อย่าง "มณีร้าว" ที่พระเอกมีอะไรกับนางเอกโดยที่นางเอกไม่ได้เต็มใจ และถึงแม้จะจบลงด้วยดี แต่เรื่องที่ทำก็ส่งผลกระทบกับทั้งคู่และคนรอบข้างอย่างมากมาย
comment22:ละคร TV เป็นแบบนี้ แล้วหนัง AV เป็นแบบนี้ด้วยเปล่า  

รอผู้เชี่ยวชาญ
comment22-1:หนัง AV ญี่ปุ่น เค้าก็เต็มที่กับเนื้อเรื่องมาก บางเรื่องที่เคยเห็นนี่ซาดิสสุดๆ
แต่เค้าก็มีมาตรการจัดเรตติ้ง มีการเซ็นเซอร์ ซึ่งคิดว่าช่วยได้เยอะ
comment23:คำถาม คนดูละครแนวนี้ เป็นผู้ชายหรือผู้หญิงมากกว่ากัน
บ้านผม ผู้ชายทั้งบ้านไม่มีใครดูละครแบบนี้

ที่มีฉากข่มขืนแบบนี้เกิดจากอะไร คนดูชอบหรือไม่ชอบ 
ที่ผมเคยเจอมา ผู้ชายไม่มาดูอะไรแบบนี้หรอก ในเวปมีXXX ซูเปอร์X ให้เลือก
comment24:ฉากพระเอกข่มขืนนางเอกบ้านเราเป็นการสมยอมมากกว่านะ นางเอกเหมือนเป็นมาโซคิส
comment25:เพิ่งได้ดูหนังเรื่องอวสานโลกสวยมา มีฉากที่เน็ตไอดอลถูกข่มขืน รู้สึกว่าเฮ้ย ไอ้คนที่สามารถข่มขืนคนอื่นได้นี่มันไม่ปกติมากๆเลยนะ
ดูๆไปแล้วผมลองจินตนาการว่า ถ้าผมจะข่มขืนผู้หญิงนี่จะรู้สึกยังไง
เอาแค่ในมุมของผู้กระทำนะ ผมทำไม่ลงแน่นอน การมีเพศสัมพันธ์โดยที่ฝ่ายตรงข้ามไม่สมยอมแถมยังแสดงอาการขัดขืนอย่างเห็นได้ชัดนี่เป็นอะไรที่มันผิดปกติมากๆ แถมในหนังผู้ชายยังแสดงอาการพึงพอใจอย่างมากอีก มิงโรคจิตชัดๆ
สำหรับผมแค่ผู้หญิงแกล้ง (เน้นว่าเอาแค่แกล้งพอ) เล่นตัวสะดีดสะดิ้งนิดหน่อยนี่ก็หมดอารมณ์แล้ว
ไม่รู้ว่าไอ้พวกข่มขืนนี่ มันแข็งตัวได้ยังไง เกิดอารมณ์จากการเห็นผู้หญิงขัดขืนงี้เหรอ
comment25-1:ไม่รู้ว่าไอ้พวกข่มขืนนี่ มันแข็งตัวได้ยังไง เกิดอารมณ์จากการเห็นผู้หญิงขัดขืนงี้เหรอ
^
^
จากที่อ่านและดูการสัมภาษณ์ของนักข่มขืนต่อเนื่อง  การข่มขืนไม่ใช่เรื่องเพศ แต่พวกนี้จะมีอารมณ์กับ power ครับ  คือการมีอำนาจเหนือผู้หญิง  ทำให้ผู้หญิงตกเป็นเหยื่อ และย่ำยีผู้หญิงได้จะมีอารมณ์มากกว่าการสอดใส่ครับ

แปลว่าพวกนี้ต้องมีความเกลียดผู้หญิงอยู่แล้ว
comment26:จริงๆด้านมืดญี่ปุ่นเองก็มีเยอะแยะเพียงแต่ข้อดีอย่างหนึ่งของเค้าที่เราเห็นคือการแบ่งแยกเรตอายุและประเภทสื่ออย่างชัดเจนและเข้มงวด อีกเรื่องหนึ่งคือละครบ้านเค้าผลิตมาเพื่อใช้เป็นเครื่องมือชี้นำและให้ความหวังกับสังคม เพราะละครเป็นสื่อที่เข้าถึงคนทุกเพศทุกวัยทุกอาชีพ มีคำพูดหนึ่งที่เค้าบอกว่าละครสร้างชาติได้ กับประเทศเค้ามันเป็นแบบนี้จริงๆนะ จำได้ว่าเคยมีละครออกมาแฉเบื้องหลังวงการแพทย์ ก็กลายเป็นว่าระบบสาธารณะสุขบ้านเค้าสังคยนาระบบกันใหม่ หรือทำละครเกี่ยวกับอัยการเพื่อให้คนดูเข้าใจและเพิ่มบุคคลากรในด้านกฎหมายมากขึ้น

เราก็ไม่ได้หวังว่าละครบ้านเราจะทำให้ได้แบบนี้หรอก เพราะรู้ว่ามันขายในตลาดจริงๆยาก แต่อย่างน้อยขอเรื่องการข่มขืนเถอะ อยากให้หมดไปซะที สิ่งที่น่ากลัวของฉากข่มขืนในละครบ้านเราคือการทำออกมาในรูปแบบฟินๆนี่ล่ะ มันคือการสร้างค่านิยมแบบผิดๆไงว่านางเอกแค่เล่นตัวไปงั้นแหละพระเอกก็ข่มขืนไปเถอะ เดี่ยวสุดท้ายก็รักกัน เผลอๆมีท้องอีก จะบ้าหรอกลับมาในโลกความจริงคนธรรมดา ถ้าไม่ใช่พวกs&m ไม่มีใครฟินไปด้วยหรอก ต่อให้เป็นสามีภรรยาที่รักกันมาก แต่ถ้าเซ็กมันเริ่มต้นความไม่เต็มใจยังไงก็สร้างบาดแผลอยู่ดี ยิ่งอ่านบางความเห็นยิ่งน่ากลัวเข้าไปใหญ่ที่บางคนมองว่าฉากฟินแบบนี้เป็นเรื่องปกตินี่ล่ะ 

แต่อย่างน้อยที่ผ่านๆมาเราเห็นพัฒนาของละครไทยเรื่องนี้นะ แทบจะไม่มีแล้วมั้งประเภทโดนพระเอกข่มขืนเนี่ยถึงมีก็น้อยมาก ตอนนี้ถ้าจะมีฉากอย่างว่าละครเริ่มสื่อไปในทางแบบยินยอมพร้อมใจกันทั้งสองฝ่ายมากขึ้น ส่วนตัวเรามีละครเรื่องหนึ่งที่เกลียดเป็นพิเศษคือสวรรค์เบี่ยง เป็นละครเรื่องเดียวของแอนเคนที่เราดูให้ตายยังไงก็ไม่อิน กลับรู้สึกว่าพระเอกมันมีปัญหาทางจิตด้วยซ้ำ โดยที่พระเอกแทบไม่ได้รับบทเรียนอะไรจริงๆเลย แถมยังกลับตัวเป็นคนดีได้เว่อร์มาก เป็นละครไม่กี่เรื่องที่อยากขอผู้จัดเลยว่าอย่าเอากลับมาสร้างอีก เราไม่เห็นประโยชน์อะไรจากเรื่องนี้แม้แต่น้อยนอกจากความก้าวร้าวรุนแรงแบบไร้เหตุผล
comment26-1:จัดเรียงหน้าได้เป็นระเบียบ สวยงาม น่าอ่านมากๆ  ชื่นชมเลยครับ
comment27:ข่มขืนมันอยู่กับมนุษย์มานานแล้ว ยิ่งยุคโบราณมนุษย์ฆ่าฟันแย่งชิงดินแดนอำนาจกัน ก็ฉุดคร่าหญิงไปข่มขืน

พวกที่ข่มขืน มันก็ไม่ใช่พวกติดละคร หรือเลียนแบบละคร 

พฤติกรรมเลียนแบบละครของคน คือ การฆ่าตัวตายมากกว่านะเราว่า เช่น เด็กๆ เลียนแบบหนังโดยการผูกคอตายเลียนแบบในละคร อันนี้เคยเป็นข่าวบ่อยด้วย  หรือ พฤติกรรมการปล้น ที่เลียนแบบจากข่าว
comment28:...
comment29:บทพระเอกข่มขืนนางเอกอยากให้หมดไปจากละครไทย
comment30:มันเป็นเทรนด์ของนวนิยายในยุค 70s - 90s ค่ะ เรียกนิยายพวกนี้ว่า bodice ripper คือนางเอกต้องพยศหัวแข็งทำเป็นไม่ยอมในตอนแรก แต่จริงๆ ก็มีใจให้พระเอกนั่นเอง 

ไปดูเถิดนิยายน้ำเน่าฝรั่งยุคนั้นฉากเลิฟซีนเป็นแบบนางเอกไม่เต็มใจเกือบทั้งนั้น (แต่ไม่ใช่การข่มขืนตบตีทำร้ายร่างกายผู้หญิงนะ จำได้ว่ามีเรื่องของนักเขียนฝรั่งชื่อดังคนนึง นางเอกโดนพระเอกลักพาตัวมาแบบไม่เต็มใจแล้วก็เสร็จพระเอก ตอนหลังโดนนางร้ายหลอกพามาให้โจรรุมโทรมยับเยินจนกลายเป็นโรคกลัวผู้ชาย เรายังไม่กล้าอ่านเรื่องนั้นเต็มๆเลย คือฟิลลิ่งพระเอกปล้ำกับโจรรุมโทรมมันคนละเรื่องกันเลย) ชะรอยนิยายไทยก็คงรับอิทธิพลมาด้วย 

เนื่องจากสมัยนั้นกฎหมายไทยยังไม่เอาผิดสามีที่ข่มขืนภรรยา ฉากพระเอกข่มขืนนางเอกจึงกลายเป็นเรื่องที่ยอมรับได้ แต่พอไทยมีการเปลี่ยนกฎหมาย (น่าจะประมาณช่วงเวลาเดียวกันหรือก่อนหน้าที่มีกฎยอมให้ผู้หญิงแต่งงานแล้วใช้นางสาวได้) ก็เห็นสมควรที่จะต้องทำละครปัจจุบันให้มันสอดคล้องกับกฎหมายใหม่ด้วย 

นิยายเก่าที่นำมาทำละคร เราว่าฉากเข้าพระเข้านางแบบฝืนใจหลายเรื่องมันดูไม่ค่อยสมเหตุสมผลเลย เว่อร์ไปเยอะ อย่างเรื่อง "จำเลยรัก" เวอร์ชั่นล่าสุดก็ผิดจากในนิยายมาก ในหนังสือไม่มีฉากพระเอกข่มขืนนางเอกนะ ละครเวอร์ชั่นเก่าก็ไม่มี แต่เวอร์ชั่นแอฟ-อั้มทำออกมาได้ไง (คนอ่านงง) แต่สังเกตว่าละครรีเมคหลังๆ ก็เริ่มมีการปรับบทให้นางเอกแพ้ใจตัวเองเลยยอมพระเอกแต่โดยดี อย่างนี้ดูดีกว่าเยอะเลยค่ะ ค่อยสมเป็นละครน้ำเน่า(โรแมนติก)หน่อย
comment31:ไม่ชอบ ที่ละครไทยสื่อการข่มขืนออกมาในเชิงความรัก
อย่าว่าแต่นางเอกชอบพระเอกอยู่แล้ว เป็นผัวเป็นเมียกัน ก็ไม่มีสิทธิ์มาข่มขืน
ละครไทยควรทำให้อะไรแบบนี้เป็นเรื่องเลวร้าย ไม่ใช่เอามาสื่อในเชิงรักใคร่

ถ้าจะให้มีอะไรกัน ก็ให้สมยอมไป ไม่ใช่แบบนางเอกโดนข่มขืน
ตื่นมานั่งร้องไห้ แบบ ไปแจ้งตำรวจดิ นางเอกละครไทยเป็นตัวอย่างที่ไม่ดีเลย
comment32:ละครไทย ต้องใส่ฉากข่มขืน ของพระเอกนางเอก ผมว่าส่วนนึงเกิดจากต้องการเซอร์วิสคนดู ในฉากเข้าพระเข้านาง

แต่มันติดที่ค่านิยม รักษาพรหมจรรย์นางเอกละครไทย ที่ไม่ควรไปเสนอตัวให้ผู้ชายก่อนแต่งงาน นางเอกจะเดินจับมือพระเอก ไปซื้อถุงยางอนามัยที่เซเว่น เลือกรุ่น เลือกสี เลือกกลิ่นที่ชอบ แล้วเปิดโรงแรม จองห้อง เข้าพระเข้านาง มันไม่ได้ครับ สังคมไทยเรารับไม่ได้ ที่จะมีนางเอกไร้สกุลรุนชาติแบบนี้ ไม่รักนวลสงวนตัวซะเลย

มันก็เลยจบแบบที่ เหตุการณ์บังคับครับ เช่น พระเอกเมา มีความแค้นกับพ่อนางเอก โกรธหึงหวง ก็จับนางเอกปล้ำ นางเอกก็ต้องขัดขืน เพื่อแสดงออกว่าชั้นไม่ได้เต็มใจนะ ชั้นยังรักนวลสงวนตัว ที่โดนพระเอกจิ้มไปทีเพราะสถานการณ์บังคับ

ก็แบบนี้ล่ะครับ ละครไทยถึงจรรโลงสะท้อนสังคมกันมาทุกวันนี้ครับ และฉากข่มขืนแบบเฟคๆ ก็จะอยู่คู่ละครไทยต่อไป
comment32-1:เห็นด้วยเลยค่ะ
comment33:ของไทยก็มีฉากในซีรี่ส์ฮอร์โมนเราดูแล้วรังเกียจพี่อั๊ต(ในฉาก)มากเลยค่ะ ที่เป็นครูคอมจะข่มขืนเต้ย น่ากลัวมากฉากนั้น
comment34:ปล้น ฆ่า โทษเกมก็มีแล้ว ข่มขืนแล้วโทษละครบ้างจะได้ไหม ปลูกฝังเรื่องละครใหม่ได้แล้วครับ
comment35:เป็นบทความที่ดีมีการเปรียบเทียบยกตัวอย่างชัดเจนค่ะ
เราชอบ
comment36:ละครไทย - ฉากข่มขืน  เพื่อความฟิน  เซอร์วิสคนไทยบางพวก 
นางเอกโดนข่มขืน = จะได้รักพระเอกเสียที?  เล่นตัว  ในที่สุดก็สมยอม? บลาๆๆ
นางร้ายโดนข่มขืน = สมควร  สะใจ  11รดดีนัก

ละครญี่ปุ่น - ฉากข่มขืน  ตีแผ่ให้รับรู้ว่าความน่ากลัวและความเลวร้ายจากเรื่องนี้  ผลกระทบของคนที่ถูกกระทำ
comment36-1:ใช่เลยครับ  สื่อไทยใช้ "การข่มขืน" เป็นตัวแทน "ลงโทษผู้หญิง"
เช่น นางเอกพยศมาก พระเอกปล้ำ
นางร้ายร้ายมาก ให้มีฉากถูกรุมโทรมซะ
comment37:ข่าวน่ากลัวอีกอย่างคือประเภทที่เลิกกันไปแล้ว
แต่ฝ่ายชายกลับมาขอคืนดีแล้วฝ่ายหญิงไม่ยอม
ฝ่ายชายก็แค้นถึงขนาดทำร้ายร่างกายอย่างรุนแรง
ด้วยการสาดน้ำกรดหรือเผาทิ้งหรือยิงทิ้งเลย
ยังมีข่าวแบบนี้อยู่อย่างต่อเนื่องไม่ได้หายไป
ในละครไทยจึงต้องระมัดระวังในการนำเสนอ
ภาพฉากความรุนแรงที่อาจจะส่งผลกระทบต่อ
ความสัมพันธ์ของคนในครอบครัวและสังคมโดยรวมให้มากๆๆ...
comment38:บ้านเรานำเสนอเเบบฟินฟิน
หาเรื่องให้นางเอกงอน พระเอกง้อ
ไม่มีการใส่รายละเอียดของตัวเอก
รู้สึกอย่างไร อายไหม เสียใจ หรือสุดๆไปเลย

เหมือนนางเอกผ่านศึกมาจนชิน
เเละตัวพระเอกก็ชอบดูหนัง AV ก่อนนอน

ผู้ชมบ้านเราก็ชอบเอารมณ์รับชม
มากกว่าเหตุผลเเละสำนึกที่ถูกที่ควร
comment39:กระทู้ดีค่ะ
comment40:ไม่ต้องแค่ญี่ปุ่นหรอก 
สำหรับผมที่ชอบดูซีรีส์ของหลายประเทศก็ยังไม่เคยเห็นว่าจะทำการข่มขื่นให้เป็นฉากฟินสักเรื่อง

บางคนอาจจะอ้างว่าเป็นบทประพันธ์เก่าประเทศอื่นยุคนั้นก็มี แต่อย่าลืมว่านี้มันปีไหนแล้ว ที่อื่นเขาไม่ใช้กันแล้ว มีแต่ที่นี้แหละที่ยังเหลือ นี้คือปัญหาหนึ่งของไทยที่มักจะรีไซเคิลบทละครซ้ำๆ

อดีตผ่านไปแล้ว แต่ขอให้ละครต่อจากไม่มีอีกต่อไปละกัน เรียนรู้กันได้แล้ว
comment41:ละครเราไม่ค่อยได้ดูมากเท่าไหร่ แต่พวกการ์ตูนหรือนิยายของญี่ปุ่นนี่ เราเห็นมีหมดเลยนะ ทั้งพี่น้องรักกันเอง ทั้งนางเอกโดนพระเอกข่มขืน(บางเรื่องนี่การ์ตูนผู้หญิงๆด้วย แบบพระเอก นางเอกยังเด็กมัธยมอยู่เลย ภาพหวานแหววไม่คิดว่าเนื้อหาจะแรงมาก)

ส่วนตัวไม่อ่านนิยายเด็กๆ หรือการ์ตูนผู้หญิง แต่หลานสาว(อยู่แค่ม.ต้นเอง) ฟินมาก กับนิยาย พี่ชายรักกับน้องสาว เขาเล่าพล็อตเรื่องให้ฟังนี่เราหัวปั่นเลยว่าจะสอนหลานยังไงดี เพราะบ้านเขาก้มีลูกพี่ลูกน้องผู้ชายมาอยู่ด้วย ยิ่งห่วงเข้าไปใหญ่ พอบอกเขาว่ามันเป็นไปไม่ได้ เพราะคนเราพอรู้ว่าเป็นพี่เป็นน้องกันความรู้สึกอื่นๆมันก็เกิดขึ้นไม่ได้แล้ว เขาก็ไม่ค่อยอยากเชื่อ ไม่ค่อยอยากเข้าใจเพราะกำลังอินกับนิยายที่อ่าน

แล้วอีกครั้งพาไปเช่าหนังสือการ์ตูน พอเค้าได้ เราก็ขอเปิดดูก่อน ผ่านๆก็ดูเหมือนการ์ตูนผู้หญิงหวานๆ เปิดไปเจอฉากX ก็บอกหลานยืมไม่ได้ ต้องโตกว่านี้หน่อย ขืนยืมไปต่อไป พ่อแม่หนูไม่ให้มากับน้าแน่ๆ เขาก็พยายามอ้อน แต่เราก็ไม่อนุญาต ออกมาร้านเลยให้เขาเล่าให้ฟังว่าทำไมอยากอ่านเรื่องนี้ เขาว่าเพื่อนๆบอกเรื่องนี้สนุก พระเอกเกเร นางเอกโดนพระเอก+เพื่อนๆรุมข่มขืนในห้องเรียน!!! ฟังแล้วหน้ามืดเลย
comment41-1:เดี๋ยวนะคะ เรื่องอะไรเนี่ยยย เราอ่านการ์ตูนเยอะมากไม่เคยเจอเลยนะ เด็กมัธยมรุมข่มขืนกันในห้องเนี่ย
การ์ตูนโป๊หรือเปล่าคะ มันไม่ใช่การ์ตูนธรรมดาแล้วว
comment41-2:เอ่อ มันการ์ตูนอะไรกันแน่... คือเราก็เคยอ่านหมดนะ แนว xxx หรือ incest นักวาดดังมากด้วย (ไม่ได้ฟิน แต่อ่านเพราะชอบงานนักวาด) แต่ไม่เคยเจอบทรุมข่มขืนอะไรแบบนี้นะ เรื่องมันต้องดาร์คแบบเซอร์วิสเฉพาะกลุ่มเอามากๆ เลยนะเนี่ย การ์ตูนยากูซ่าให้เถื่อนเรียลิสติกแค่ไหนยังแทบไม่มีบทข่มขืนเลยค่ะ
comment41-3:ไม่ใช่การ์ตูนx หรือการ์ตูนเฉพาะกลุ่มแน่นอนจ้า ....แต่เป็นการ์ตูนสำนักพิมพ์ที่ไม่ใช่วิบูลย์กิจ บงกช สยาม มิตรไมตรี พวกนั้น แต่เราจำชื่อสำนักพิมพ์ไม่ได้ ที่ออกกการ์ตูนผู้หญิงเยอะๆ ปกสีสันสดใส ส่วนใหญ่ออกเล่มเดียวจบ....ส่วนเรื่องที่เราบอกนี่ ตามที่บอกคือฉากมันไม่เยอะนะ เปิดผ่านๆนึกว่าการ์ตูนรักหวานๆแนวมัธยมทั่วไป แค่บังเอิญเปิดไปเจอหน้าที่มีฉากsex scenseแต่ไม่ใช่โจ่งครึ๋มแบบพวกการ์ตูนyที่ต้องมานั่งทำสวนดอกไม้บานเต็มหน้าอย่างนั้น....ส่วนพล็อตเรื่องหลานเป็นคนเล่าให้ฟังค่ะ เราไม่ได้อ่านเองเลยบอกมากกว่านั้นไม่ได้

แต่เรื่องนี้เกิดหลายปีแล้วนะ ตอนนี้หลานเราคนนี้จบมหาวิทยาลัยแล้วด้วย
(ส่วนตัวอ่านการ์ตูนเหมือนกันค่ะ อ่านเยอะด้วย ทั้งหญิง ทั้งชาย ทั้งวาย อ่านน้อยก็พวกรักหวานแหวว ถึงบอกว่าหน้ามืดเลยเจอเรื่องนี้เข้าไป)
comment42:เราเคยดูสวรรค์เบี่ยงเวอร์ชั่นกบบรู๊ค มันดูหม่น น่ากลัวมากค่ะ สีกลางคืนดูทึมทืบ หดหู่ หลอน น่ากลัว ตอนนั้นนางเอกหนีพระเอกค่ะ แต่ก็ไม่พ้น หลังจากนั้นไม่ใช่นางเอกใจอ่อนง่ายค่ะ ถึงแม้จะยอมกลับมาอยู่ที่บ้าน แต่ไม่ใช่ในฐานะภรรยา พระเอกต้องอดทนมากจนบางทีด้วยนิสัยที่เอาแต่ใจไม่เคยง้อใคร ก็ทำให้เขานอตหลุดบ้างในบางครั้งจนลงมาบ่นกะแม่นางเอกแบบไม่ออมเสียงเลยค่ะ และไม่เคยแตะต้องรังแกนางเอกซ้ำ จนกระทั่งตอนจบแค่นางเอกยอมให้อุ้มลูกเท่านั้นเองค่ะ 

เวอร์ชั่นพี่เคน ทำร้ายนางเอกซ้ำๆๆๆๆ...

โนคอมเม้น 555555
 เราว่าเราเข้าใจคาวีบรู๊คมากกว่าคาวีเคน

ปล.ความเห็นส่วนตัวนะคะ ถ้าขัดเคืองกันก็อย่าว่ากันเน้อ^^
comment42-1:แต่เราจำได้ว่าตอนฉากที่จะข่มขืน  พระเอกตบหน้านางเอกแรงมาก เรารับไม่ได้ค่ะ 
สิ่งเดียวที่เราชอบสวรรค์เบี่ยงรุ่นกบบรู๊คคือพระเอกฉลาด  ตอนนางเอกบอกท้องกับคนอื่นก็ไม่เชื่อ
นอกนั้นไม่โอเค  ส่วนรุ่นเคนชอบฉากพิสูจน์ตัวเอง แต่อย่างอื่นขอไม่พูดถึงดีกว่าค่ะ
comment42-2:"สวรรค์เบี่ยง" เวอร์ชั่นกบ-บรู๊คก๊อปบทของเวอร์ชั่นแซม-มนฤดีมาแทบทุกประโยค มีปรับรายละเอียดนิดหน่อย ฉากข่มขืนก็ไม่ฟินนะเรื่องนี้ พระเอกชั่วร้ายเห็นแก่ตัวมาก ส่วนเวอร์ชั่นแอน-เคนเป็นอะไรที่วิบัติสุด รับไม่ได้เลย ฟินไม่ลงตั้งแต่ต้นจนจบ
comment43:กระทู้น้ำดีก็ว่าได้ ขอบคุณจขกทที่เปรียบเทียบและทำให้เรารู้นะครับ
comment44:ที่ละครไทยต้องมีฉากแบบนี้เพราะเป็นการตัดจบ แก้ปมปัญหาของเรื่องง่ายที่สุด คนเขียนไม่ต้องใช้ความคิดแก้ปัญหาอะไรมากให้พระ นางมีอะไรกัน พระเอกรับผิดชอบเรื่องก็จบง่ายๆได้แล้ว เพราะถึงจะมองว่าคนไทยรับไม่ได้ที่พระ นางมีอะไรก่อนแต่ง แต่เอาเข้าจริงมันก็ไม่ต้องมีเซ็กส์ก่อนก็ได้นิ
comment45:เรื่องนี้มันมีอะไรลึกซึ้งกว่าแค่ฉากข่มขืนอะค่ะ มันเกี่ยวกับมุมมองเรื่องเพศ วัฒนธรรมหญิงชายที่ปลูกฝังเรียนรู้กันมาของสองประเทศนี่ต่างกันมาก

เราจึงคิดว่าละครไทยก็ส่วนละครไทย ละครญปก็ส่วนละครญป สองประเทศมองเรื่องเพศต่างกันมาก. ของไทยมีการรักนวลสงวนตัว มีสามีเดียวอะไรงี้เข้ามาเกี่ยวข้อง แล้วหลายเรื่องคือแต่งมาหลายสิบปีแล้ว ละครก็เป็นไปตามความเขื่อแต่ละยุคสมัยน่ะค่ะ ดูเอาบันเทิง โรแมนซ์กันไป
comment46:เรื่องญี่ปุ่นขอข้าม ผมไม่รู้จักเขาดีพอ

แต่ผมสงสัยว่าละครไทย ผู้จัดทำไมยังวนเวียนในตมแบบนี้ เขาทั้งด่าั้งขอร้องก็ยังไม่เลิก ก็เหมือนที่เลิกรีเมคละครไม่ได้ละมั๊ง มันไม่มีความคิดอะไรใหม่ๆแล้ว ไงคนดูก็ดูรึเปล่า?
comment47:Last Friends นี่ยอมรับเลยว่ากลัวเรียวมาก บทจะสุภาพก็สุภาพแต่อพอร้ายนี่แบบคือเกลียดเลย
comment48:ซีรีส์ญป.เรื่อง Naomi to Kanako คานาโกะถูกสามี(ที่เป็นพวกชอบใช้ความรุนแรง)ข่มขืน สุดท้ายถูกคานาโกะกับนาโอมิเพื่อนสนิทฆ่าด้วยเหตุผลที่ว่าถ้าหมอนี่ไม่ตายสักวันคานาโกะก็ต้องตายเพราะมันแน่ๆ เราดูก็แอบสะใจ มันสมควรตายจริงๆ
comment49:เป็นเหตุให้คนไทยมีคุณแม่วัยรุ่นมากที่สุดในโลก และทำแทงเยอะสุด
comment50:เป็นเหตุให้คนไทยมีคุณแม่วัยรุ่นมากที่สุดในโลก และทำแทงเยอะสุด
comment51:ผู้จัดละคร คนเขียนบท เจ้าของค่าย ผู้บริหารช่อง. ต้องประชุมกันบ่อยๆ คุยกันเยอะๆ อยากให้มองใหม่ว่าคนดูหนัง ดูละคร ชอบแบบที่นำเสนอจริงหรือเปล่า หมดยุคตบจูบ ตบจูบหรือยัง  พอกันทีกับCGแย่ๆถ้าทำแล้วไม่ดีมาบูมบทดีๆพลอตเรื่องดีๆดีกว่า

ดูกระแสซีรี่ย์เกาหลีว่าแรงแค่ไหน ทำไมคนถึงติดกันงอมแงม ทั้งที่ไม่มีCG. ไม่มีตบจูบ ไม่มีนางร้ายกรี๊ดๆ ไม่มีพระรองซาดิสม์ ไม่มีประโยคงึมงำอธิบายความเพราะกลัวคนดูไม่เก็ท และบทรักก็ทำได้ฟินมากๆๆๆๆแม้จะสมยอมไม่ต้องข่มขืนก็ทำให้พระนางตกร่องปล่องชิ้นกันได้ 

นอกจากเกาหลี ซีรี่ย์ญี่ปุ่นหรือฝั่งอเมริกาก็ชนะใจคนไทยตั้งมากมายหลากหลายแนวละคร

อยากยอกจริงจังว่า เราดูกันได้หลายแนว ไม่ค้องวนอยู่กับแนว(ปาก)ตลาดก็ได้

อยากเห็นละครไทยที่พูดได้เต็มปากว่า สนุก จริงๆ
comment52:ละครไทยบ้านเราค่อนข้างไร้จิตสำนึกมานานแล้วครับ ทำสักแต่ว่าต้องการเรทติ้งอย่างเดียว
comment53:Change ไม่ทราบว่าได้รายชื่อครบ
พอที่จะเรียกร้องให้มีกฏหมายงด
ฉากข่มขืน หรือเซ็นเซอร์ฉากพวกนี้ได้
หรือยังคะ
comment54:จำได้ว่าสมัยดู Last Friend นี่หดหู่มาก คือแบบ...ทุกคนที่ดูล้วนพูดเป็นเสียงเดียวกันว่า พระเอกโคตรเลว อยากกระทืบพระเอกมาก 555

นั่นขนาดเป็นสามีภรรยากันในเรื่องนะ มันดูแล้วแบบ..ไม่ใช่ฟินอ่ะ มันหดหู่...
comment55:ละครไทยมีฉากแบบนั้นมาตั้งแต่โบราณ 
และมีคนให้ความสนใจ มีคนรู้สึกสนุก จนกลายเป็นนิสัยในการสร้างละครไปแล้วค่ะ
ที่เขียนบทให้พระเอกเป็นคนข่มขืน เพราะคนดูก็รู้ว่าพระเอกเป็นคนดี สุดท้ายก็ต้องรับผิดชอบนางเอก
แต่ถามว่าเราชอบบทแบบนี้ไหม ก็ไม่นะคะ..
ส่วนฉากข่มขืนของญี่ปุ่น สุดท้ายมันต้องการสร้างความหดหู่ให้คนดู 
ซึ่งเขาก็ทำสำเร็จในส่วนนั้น แค่นางเอก Sky of Love โดนข่มขืน เราก็ว่ารุนแรงแล้ว

เราว่าเขาต้องการสื่อออกมาให้ต่างกันมากกว่าค่ะ
comment56:เราว่าต้องแยกให้ออกก่อนว่า สื่อวรรณกรรม การ์ตูน หรือหนัง AV นั้น มันเป็น 'เฉพาะกลุ่ม' (ถ้าเป็นพวกการ์ตูน เรียกว่าเรต Hentai)
ที่ญี่ปุ่นมีการจัดเรต จัดอายุว่าคนซื้อต้องอายุมากกว่า 18 ปีขึ้นไป ถ้าหากขายให้ถือว่ามีความผิด
แน่นอนว่ามันเป็นเฉพาะทาง ที่ไม่ได้ฉายในที่สาธารณะพร่ำเพรื่อ
ซึ่งคำว่าเฉพาะกลุ่ม อาจใช้เป็นตัวบอกว่าเป็นปัญหาสังคมไม่ได้ อย่าลืมว่าสังคมญี่ปุ่นกดดันทางอัตลักษณ์มาก บางคนอาจมีรสนิยมทางเพศที่ชอบเฉพาะทาง แต่เก็บเอาไว้ในพื้นที่ส่วนตัว ส่วนใหญ่ไม่ได้เอาไปทำความเดือดร้อนกับคนอื่น (แต่ก็ไม่ใช่ไม่มี อย่างคดีที่โฮตากุคนนึงไปลักพาเด็กผู้หญิงมา) ....แต่ไม่ใช่ว่าการมีของสื่อนี้ จะไม่ส่งผลกระทบอะไรมาก อย่างเมื่อปีสองปีก่อน มีงานการ์ตูนงานนึง ซึ่งขอความร่วมมือจาก สนพ. อย่าขายพวกสื่อแนวโลลิต้า ภาพการ์ตูนอะไรก็ตามที่ส่อว่าเด็กใส่ชุดยั่วยุทางเพศ...ปรากฎว่าหลายสนพ.มากกว่าสิบที่ รวมตัวกันแบนงานนี้ ไม่ร่วมงานด้วย เหลือสนพ.ที่อยู่ในงานไม่ถึงสิบ สนพ. พวกเขาโต้แย้งว่า...ตัวการ์ตูนที่เป็นเด็กนั้น ไม่ใช่คนจริง มันไม่ควรจะผิดกกฎหมายที่จะขายงานพวกนี้ได้ ไม่ควรจะเอามาปนกับคนจริง (กฎหมายญี่ปุ่นแบนไอดอลที่มีอายุต่ำกว่า 15 ปีไปแล้ว เพราะมันล่อแหลมเสี่ยงเกิดอาชญกรรมกับเด็กมาก)
...ซึ่งเรื่องนี้ยังหาบทสรุปไม่ได้ ฝ่ายแบนก็บอกว่าถึงเป็นแค่การ์ตูนแต่มันก็ยั่วยุอารมณ์คนอยู่ดี
แต่ฝ่ายคนเขียนก็บอกว่ามันเป็นแค่การ์ตูน ตรูไม่ได้จับเด็กจริงมานุ่งน้อยห่มน้อยซะหน่อย ทำไมต้องเดือดร้อนด้วยฟร่ะ?

ส่วนที่เป็นละครทีวีฉายปกติ เจตนาเขาก็บอกอยู่แล้วว่าต้องการสะท้อนสังคมและเตือนให้ผู้หญิงระวังตนเอง

ทีนี้กลับมามองที่ไทย ว่าเราสามารถจัดเรตพวกนี้ให้อยู่ในที่เฉพาะได้ไหม?
แค่เอาละครไปฉายหลังสี่ทุ่ม ผู้จัดก็บ่นกระปอดกระแปดจะตาย สุดท้ายต้องจัดเวลาเดิม แล้วเด็กยุคนี้ไม่ได้นอนก่อน 2 ทุ่มกันทุกคนแล้ว
แล้วแต่ให้ไม่ได้ดูตามทีวีที่ว่า เดี๋ยวนี้ละครเอาลงยูทูบ กดดูย้อนหลังได้แล้ว
จริงๆไม่ต้องเอาละครหรอก แค่คุณเดินไปตามแผงขายหนังสือใน 7-11 ถ้าคุณไม่เจอนิตยสารแนวถ่ายดารานมหก ดาราหนุ่ม 'นิสัย' ดี (ศัพท์นี่น่าจะรู้นะว่าหมายถึงอะไร) คุณก็จะเจอนิยายหน้าปกสีลูกกวาด แต่เขียนสันปกว่า 18+
ที่เห็นกับตามาแล้วก็คือ เด็กประถมต้น ผมทรงกะลาครอบสองคน ไปยืนเลือกนิยายพวกนี้ แล้วก็หัวเราะกันคิกๆ บอกว่า 
"แกๆ เอานิยายที่พระเอกมันหื่นๆ ชอบปล้ำนางเอกนะ ฉันชอบ ยิ่งตบจูบด้วยยิ่งดี" 
...เป็นคุณเป็นผู้ใหญ่จะรู้สึกยังไง...ไม่แน่ อาจจะรู้สึกก็ได้ว่า โอ๊ย มันแค่เด็ก มันอ่านไปเดี๋ยวมันก็ลืมแล้ว
...ลืมไปว่า ประเทศไทยตอนนี้ พ่อแม่วัยใสเยอะขนาดไหน 
บางคนอาจจะเถียงก็ได้ว่ามันแค่สิ่งเร้า พวกพ่อแม่วัยใสตอนมันเอากัน มันไม่ได้อ่านนิยายดูละคร แล้วเกิดอารมณ์ไปเอากันหรอก

ส่วนเรื่องนางเอกถูกข่มขืน แล้วทำไมยังรักพระเอก...มันเป็นสิ่งตกค้างทางวัฒนธรรมยุคโบราณ ที่ถ้าผู้หญิงเป็นของใครแล้ว คุณก็ต้องเป็นของคนนั้น ไม่มีทางเลือกอื่น จึงจำต้องรัก...กับอีกประเด็นว่า นี่เป็นการแสดงออกความต้องการทางเพศหนึ่งของผู้หญิงไทย ที่จริงๆแล้วก็มีใจให้พระเอก แต่เพราะกรอบวัฒนธรรมที่ว่า หญิงไทยต้องรักนวลสงวนตัว จึงไม่สามารถแสดงออกได้ จึงต้องมีการเขียนฉากให้สถานการณ์ดูเป็นใจ เมื่อตกเป็นของพระเอกแล้ว เธอก็จะใช้กรอบเรื่องวัฒนธรรมยุคโบราณนั้น เป็นข้ออ้างที่ยินยอมให้อภัยและรักพระเอกได้ โดยเอาเรื่องของ การให้อภัยเป็นสิ่งยุติกรรม มาเป็นข้ออ้างชอบธรรมในเรื่องการข่มขืนแล้วรักได้...ซึ่งถามกลับว่าสุดท้ายมันสะท้อนออกมาเหมือนละครญี่ปุ่น ที่ต้องการสะท้อนให้ระวังภัยไหม...ตอบได้เลยว่าไม่ นอกจากสะท้อนให้ข้อคิดว่า "การให้อภัยคนเป็นสิ่งประเสริฐ" "จงเป็นคนดีให้อภัย(คนที่ข่มขืนเรา) แล้วคนเลวอย่างเขาจะสำนึกแล้วกลับเห็นค่าของเราเอง" ถถถถ ถามหน่อย ยังมีใครเชื่อประโยคพวกนี้อยู่ไหมในสังคมยุคนี้? ยุคที่ถ้าคุณไปกดในห้องชานเรือน จะเจอปัญหาที่ผู้หญิงทำดีแทบตาย แต่ผู้ชายกลับไม่เห็นค่าของเธอเลย

เราเคยตั้งคำถามว่า สังคมไทยตอนนี้ ผู้หญิงเราสามารถอยู่ก่อนแต่งได้ มีอะไรก่อนแต่งได้ ทำไมเราไม่เขียนนิยายที่พระเอกกับนางเอก ยินยอมพร้อมใจเป็นของกันและกันไปเลย มันจะได้เข้ากับความเป็นจริงของโลก...คำตอบที่ได้ก็คือ มันมีน้อย แต่ไม่เป็นที่นิยม ละครน้อยเรื่องมากที่จะเอานิยายที่ทั้งคู่ยินยอมกันมาทำเป็นละคร เพราะจะไปส่งเสริมให้หนุ่มสาวมีเพศสัมพันธ์ก่อนแต่งงาน มันเป็นการขัดต่อจารีตโบราณของไทย ยังไงก็ไม่ควรมีนิยายแนวนี้...แสดงว่าสังคมไทยก็ยังปากว่าตาขยิบ เราเชื่อว่าผู้เขียนหลายคนอยากเขียนให้คู่รักนิยมยอมพร้อมใจกันนะ แต่คนอ่านไทยมันมีดีมาส์แอนด์ซับพลายตัวนี้อยู่ คือยังไงๆก็ไม่ยอมรับการมีอะไรแบบพร้อมใจกันก่อนแต่งเด็ดขาด...สุดท้าย ทางออกของเรื่องนี้เลยจบตรงที่ต้อง ข่มขืนก่อนถึงจะรักได้อยู่ดี

ก็ทิ้งไว้ให้คิด แล้วแต่นานาจิตตัง...อย่าลืมว่าถ้าสิ่งที่คนไม่ชอบดู มันไม่มีวันจะอยู่มาถึงทุกวันนี้ได้จนทุกวันนี้

และไทยกับญี่ปุ่นเหมือนกันอย่างนึงก็คือ มีความย้อนแย้งทางอัตลักษณ์สูงในตัว ถ้าให้เป็นคาแรคเตอร์ของการ์ตูนคงเรียกว่า ซึนเดเระ
comment56-1:จริงมากเลยค่ะ  เคยเห็นข่าว เด็กสาวๆ ออกมาอยู่กับแฟน ม. ปลาย โดนแฟนทำร้ายร่างกาย บังคับขายยาเสพย์ติด
เด็กพวกนั้นบอกว่า ไม่อยากเลิก เลิกไม่ได้ 'เพราะเราเป็นของเค้าแล้ว'

ปวดตับมากค่ะ
comment57:ตอนเด็กผมเคยคิดว่า

ผู้หญิงปล้ำไปเดียวเขาก็รักเรา

จะปล้ำผู้หญิงแค่ไซ้ซอกคอก็พอเดียวก็ยอม
comment58:เราเคยดู Last Friend เมื่อนานมาแล้วแต่ดูไม่จบนะ ตอนที่พระเอกเกิดอาการคุ้มคลั่งหรืออะไรสักอย่างแล้วทำร้ายนางเอกนี่มันน่ากลัวจริงๆ น่ากลัวจนคิดว่านี่เรียวเป็นพระเอกจริงๆหรอวะ อยากดูอีกจัง จขกท.มีลิ้งดูมั้ยคะ
comment59:เรื่อง Life เนี่ยหดหู่จริงๆ ยิ่งอ่านยิ่งเครียด แต่เนื้อหาน่าติดตามและสะท้อนสังคมได้ดี
อยากให้ละครไทยปรับปรุงเหมือนกันค่ะ ข่มขืน = อาชญากรรม
comment60:รหัสริษยา (นุ่น พอล)
comment61:เห็นรายชื่อหนังแล้ว  .. นี่หรือเมืองพุทธ
comment62:ไม่จริงครับ ผมดูหนังญี่ปุ่นมาประมาณหนึ่งพันเรื่องได้
มีฉากข่มขืน ทั้งแบบรุมโทรม แบบวิตถาร ฯลฯ ประมาณ ห้าร้อยเรื่องได้

ต่างกันแค่ หนังญี่ปุ่นที่ผมดูนั้น มีอักษร "AV " นำหน้า แต่หนังไทยไม่มีแค่นั้นเอง
comment63:ทุกๆปีผมจะไปใช้ชีวิตที่ฝรั่งเศสมีเพื่อนที่นู่นก็มากมาย ผมเคยถามเค้าว่ามี ผญ ที่ตบกันเเพื่อแย่ง ผช มั้ย เค้าฮากันขี้แตกเลยครับ สรุปว่าไม่มีหรอกครับ ถ้าจะมี จะเป็นเคสที่แปลกมาก และ ผญ คนนั้นจะดูเป็นคนบ้าเลยครับ แล้วทำไมคนไทยถึงเป็นเรื่องปกติล่ะ ไอการใช้กำลังเพื่อแย่ง ผช ถ้า ผชต่อยกันแย่ง ผญ ยังพอมี แต่ ผญ ที่ตบกันแย่ง ผช นี้ บ้าแล้วครับ
comment64:โหมีเยอะเป็นกุรุด
เห็นด้วยว่า ข่มขืนยังไงก็ข่มขืน
เราควรสร้างภาพ ชักน้ำสังคมไปในทางที่ดีเหมือนประเทศเค้าบ้าง
ด้านมึดมันก็มีแต่ไม่ควรเอามันมาออกทีวี  อย่าคลิป อวดผัวเนี้ย
เราว่าไม่ควรสนับสนุนให้ออกทีวีหรือเนวัดดาวงี้  อย่าเพิ่งคิดว่ามันไม่เกี่ยว
มันเกียวกับภาพที่มันออกมาจากทีวีลูกเล็กเด็กแดง ถ้าคนเลวหรือทำอะไรง่ายๆ
แล้วได้รับการยอมรับ ใครๆก็อยากเป็นที่ยอมรับแล้วเค้าจะเลือกทำอะไรละ
comment65:บีบให้มีการจัดเรตให้หนักๆ ก็ดีนะคะ  ละครไหนมีฉากข่มขืน จัดให้เป็นเรต ฉ+ และละครที่มีเรตเหล่านี้ ห้ามฉายออกฟรีทีวี ให้ดูได้แต่ช่องเฉพาะทางที่บังคับให้มีการสมัครสมาชิก และสมาชิกต้องมีอายุไม่ต่ำกว่า 18 เท่านั้น ทำแบบนี้น่าจะลดฉากข่มขืนลงไปได้เยอะ เพราะผู้สร้างเองก็คงไม่อยากเปลืองเงินกับละครที่จะไม่ได้ฉายออกฟรีทีวีอย่างอิสระหรอก
comment65-1:จัดเรตก็ไม่ช่วยอะไรเลย ถ้าไม่ดูแลกันจังๆ ขนาดเรื่องใหนที่มีคำหยาบอย่าง Mung Gu ยังได้ ท ทุกวัยเลย (จริงๆ ควรได้ น ๑๓+)ไม่แปลกที่เด็ก 4-5 ขวบก็พูดคำหยาบแล้ว ติดมาจากละครนี่เอง

ทางที่ดีเอาไปไว้นู้นเลย เที่ยงคืนถึงตี 5 ไปเลย.......หนังจีนอย่าฉายเลยเวลานี้ เอาไปแทนละครข่มขืนเถอะ
comment66:ขอเล่าประสบการณ์ จากหนังจีนบ้างครับ

จอมยุทธ์ทะลุมิติ
ตอนที่ม่อหานโดนนักเรียนโรคจิตคนเก่าตามมารังกวาน ก็โดนยาสลบและพาไปที่โรงแรม หวังจะขืนใจ แต่โชคดีจูเกอส้างกับหงเสี่ยวตงกำลังหาแล้วเจอพอดี แต่ก็ต่อยจนโรคจิตสลบ และช่วยม่อหานไว้ได้

คู่วุ่นชลมุนรัก
ตอนที่มีหญิงคนหนึ่งถูกโจรสะกดรอยตามหวังจะข่มขืน แต่โชคดีพ่อบ้านฝูทีกำลังมาหาสมุนไพรมาเจอพอดี ก็เลยใช้ด้ามจอบทุบหัวโจรให้สลบ แล้วเอาเสื้อคลุมมาคลุมผู้หญิง

และอีกหลายๆเรื่อง ถ้าเกิดสำเร็จขึ้นมา ก็จะฆ่าตัวตายทันที



แต่พอหันมาดูของไทย........ข่มขืนแล้วเป็นพระเอก
comment67:ตอนนี้ฉากพระเอกข่มขืนนางเอกในละครไทยแทบไม่มีแล้วนะ จำไม่ได้ด้วยซ้ำว่าเรื่องสุดท้ายที่มีคือเมื่อไหร่
ผมว่าคนสร้างเขาทราบกันดีแล้วหล่ะว่ากระแสสังคมเป็นแบบไหน ตอนนี้ถ้านิยายมีก็ปรับบทกันหมด
comment68:อ่านกระทู้นี้แล้วนึกถึงสวรรค์เบี่ยงขึ้นมาเลย ถ้าเป็นไปได้ก็อย่ารีเมคอีกเลยเถอะ ไม่อยากจะเห็นฉากข่มขืนอีกซ้ำแล้วซ้ำเล่าอะ
comment69:นั่นซิ ละครไทยเปลี่ยนเถอะ
comment70:ประเทศไหนก็มีด้านมืด 
เอาแต่ความรู้สึกอยากให้ หนังไทยของเราพัฒนาก็พอ ไปเทียบกับชาติอื่นก็เสียเวลา
จริตในหนังมันก็จริตที่คนไทยมีอยู่ในตัว
ถ้าจริตคนไทยเปลี่ยน ผู้สร้างหนังคงรับรู้ได้
เอาที่สังคมพอใจ
comment71:AV ญี่ปุ่น แรกๆก็ไม่ยอม ซักพักเคลิ้มยอมหมดเลย 

แต่มันไม่ใช่ละครทีวีแหละนะ ฮ่ะๆ
comment71-1:Hentai ก็เหมือนกัน เนื้อหาโรคจิตกว่า Av อีก
comment72:มิน่า .... สังคมไทยถึงมีคดีข่มขืน ไม่เว้นแต่ละวัน
comment73:ถ้าผมเป็นรัฐบาล จะออกกฏหมายไปเลย หนังหรือละครที่ฉายในไทย ห้ามมีฉากข่มขืน
เอาให้เด็กที่โตมาหลังจากนี้ไม่รู้จักการข่มขืนไป ไม่รู้ว่ามีการกระทำที่โหดร้ายอย่างนี้ในโลกไปเลย
สื่อเนี่ยตัวการสำคัญตัวหนึ่งเลย เคยมีคดีที่ว่าเหยื่อโดนต่อยท้องเพื่อจะข่มขืน สุดท้ายตับแตก ตาย
ไอ้ต่อยท้องเนี่ยแล้วสลบเนี่ย ก็เอามาจากละครทั้งนั้น
comment74:เห็นด้วยทุกกรณี งดฉากข่มขืนในละครไทย
comment75:เห็นด้วยที่สุด
comment76:ชื่นชมละครญี่ปุ่น ตรงที่นำเสนอความรู้สึกของเหยื่อที่ถูกคุกคามทางเพศได้อย่างถูกต้อง
คือ มันไม่ใช่แค่ว่าเช้าแล้ว นอนร้องไห้ อาบน้ำ แล้วจบ
ความทรงจำที่แล้วร้าย มันติดตัวไปจนตาย
ยิ่งในวัฒนธรรมที่ค่อนข้างกดดันแบบเอเชียด้วย

การนำเสนอความจริงแบบนี้มันมีประโยชน์ตรงที่ว่า คนจำนวนมากไม่เคยรู้ความเสียหายของการคุกคามทางเพศเลย
ผู้หญิงจำนวนมาก ถึงยังฟินน์เวลาเห็นฉากแบบนั้น 
เพราะไม่รู้ว่าจริงๆแล้วมันเลวร้ายแค่ไหน

นี่ยังไม่นับบาดแผลทางกาย  คนที่ถูกข่มขืนจริงๆ หลายรายโดนชกเบ้าตาแตก จมูกหัก ฟันหัก  โดนบีบคอจนกล่องเสียงเสียหาย
บางรายโดยกัดหัวนมขาด โดนบิดนิ้วบิดแขนจนข้อต่อหลุด  
เพราะในเวลานั้น ผู้หญิงก็ต้องสู้สุดๆ และผู้ชายคงไม่ยั้งมือแน่นอนค่ะ 
ในจังหวะที่สัญชาตญาณของสัตว์เข้าครอบงำ จะหวังความสุภาพและอ่อนโยนอะไรจากตัวผู้???

ดังนั้น ไม่มีหรอกที่ผู้หญิงตื่นมาแล้วจะพริ้มเพราเป็นเจ้าหญิงแบบที่เห็นในละคร
ต้องบาดเจ็บกันพอสมควรเลย

ปล. บทประพันธ์รุ่นเก่า ก็เขียนไปตามสภาพสังคมในตอนนั้น แต่เมื่อโลกมันเปลี่ยนไปแล้ว นิยายรุ่นใหม่และละครที่สร้างใหม่ ควรจะสร้างโดยคำนึงถึงประโยชน์ต่อสังคมมากขึ้นค่ะ
comment77:หนังญี่ปุ่น จีน หรือชาติอื่น ๆ คนที่มีพฤติกรรมข่มขืนโดยตั้งใจ จะไม่ใช่พระเอก และจะมีจุดจบที่สาสม 
แต่ไทยไม่ใช่ หลายเรื่องเป็นพระเอกเลย แต่สังเกตได้ว่า พระเอกแนวนี้ คือ ลูกคนรวย ถูกตามใจจนเสียคน ฯลฯ ต้องแนวนี้เท่านั้น ข่มขืนได้ และเป็นพระเอกได้ 

แต่ถ้าแนวจน ๆ พื้นฐานสังคมไม่ดี ถ้ามาข่มขืนนี่ คือบทของตัวร้าย มันคือแนวนิยายแฝงการแบ่งชนชั้น ที่คนบางกลุ่มทำอะไรก็จะได้รับการให้อภัยไม่ว่าจะเลวร้ายแค่ไหน   

ส่วนหนัง AV มันคือหนังโป๊ พระเอกหนังโป๊ที่ข่มขืน มันคือตัวร้ายที่กระทำกับผู้หญิงที่อาจจะเป็นนางเอกหรือไม่ก็ได้ และหนัง AV จะจบถึงแค่ข่มขืนเสร็จ ไม่เล่าต่อจนถึงจุดจบของเรื่องทั้งหมด เอามาเทียบคงไม่ได้ ถ้าจะเทียบต้องเทียบกับหนังโป๊ของไทย
comment78:บ่นกันมากๆ ก็อย่าดู อย่าสนับสนุนละครแนวนี้ก็หมดเรื่อง ถ้าคนดูไม่ดู ผู้สร้างก็คงจะไม่ทำ ละครไทยจะได้พัฒนาแบบซีรีส์อเมริกาบ้าง

ก็เพราะทำแล้วมีคนดู คนชอบ คนฟิน ผู้จัดเขาก็เลยจัดให้ไง
comment79:good
