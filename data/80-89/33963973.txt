title:รีวิว ประสบการณ์ทำผิดกฎหมายอย่างร้ายแรงครั้งแรกในชีวิต เพื่อเป็นอุทาหรณ์ (ถ้าผิดกฎพันทิปแจ้งลบได้)
comment:เหตุการณ์มันเกิดขึ้นเร็วมาก จนดิฉันต้องเข้าไปพัวพันสมรู้ร่วมคิด กับ 2 เหตุการณ์
ที่ไม่คิดไม่ฝันมาก่อนว่า ในชีวิตนี้ ในสังคมไทย จะเกิดเหตุการณ์แบบนี้ด้วย
ปกติแล้ว ดิฉันก็ทำธุรกิจส่วนตัว ใช้ชีวิตโลกสวย แบบดี๊ดี ไม่มีอะไรน่าตื่นเต้นมากหรอกค่ะ

เหตุการณ์นี้เริ่มต้นเกิดขึ้น เมื่อต้นเดือนที่ผ่านมา เริ่มต้นจากพี่สาว (ซึ่งเป็นลูกพี่ลูกน้องกัน)
ได้มาขอให้เราช่วยค้ำประกันซื้อรถให้ ซึ่งเราก็เตรียมเอกสาร ทุกอย่างและไปยื่นเรื่องที่บริษัทรถแห่งหนึ่ง
ขออนุญาตเอ่ยชื่อนะคะ เพราะคิดว่าเป็นสาระสำคัญอย่างมาก สำหรับผู้อ่าน และตัวบริษัทเพื่อเป็นข้อมูลด้วย
คือ โตโยต้าลีสซิ่งค่ะ  แต่บังเอิญว่า ไม่ผ่านเนื่องจากพี่สาวติดเครดิต

หลังจากที่ทราบว่า จัดไฟแนนซ์ไม่ผ่าน พี่สาวดิฉันจึงให้ดิฉันมา ซื้อรถที่เต๊นท์รถ และจัดไฟแนนซ์เอกชน ซึ่งดอกเบี้ยแพงกว่า
ซึ่งขณะตอนซื้อรถ ดิฉัน ก็รู้สึกมึนๆ เบลอๆ เพราะช่วงนี้ ดิฉันงานยุ่ง แล้วปลีกตัวมาเพื่อค้ำประกันรถให้พี่สาว 
ดิฉัน เห็นพี่สาวกับพี่เขย ไปเลือกรถ แล้วตกลงเลือกคันนั้นทันทีเลยค่ะ โดยไม่ทดลองขับ หรือแม้แต่เช็คดูเครื่องยนต์

เต๊นท์รถ จึงเรียกไฟแนนซ์เอกชน มาจัดไฟแนนซ์ ซึ่งรถราคา 560,000 บาท จัดไฟแนนซ์ได้ไม่เต็ม ต้องดาวน์ 30,000 บาท
พร้อมค่าทำประกันชั้น 1 อีกหมื่นกว่าบาท ขณะนั้นพี่สาวมีเงินเพียงแค่ 20,000 บาท ทางไฟแนนซ์จึงเสนอให้ดิฉันเป็นผู้ซื้อ
ดิฉันก็เลยไม่คิดอะไรมากค่ะ เพราะผู้ซื้อ กับผู้ค้ำประกันก็ไม่ต่างกันอยู่แล้ว ถือว่าเป็นบุคคลคนเดียวกัน ก็เลยยอมซื้อให้
เพราะเหนื่อยมากๆ กับการเดินทาง และดูรถหลายๆ เต๊นท์รถแล้ว ทำสัญญาเสร็จ ตอนเย็นๆ แจ้งผลว่าผ่าน นัดรับรถพรุ่งนี้เช้า

เมื่อตอนเช้าถึงเวลารับรถ ดิฉันไปรับมอบรถยนต์พร้อมพี่สาวและพี่เขย เมื่อรับรถเสร็จแล้วก็ขับกลับไปไว้ที่บ้าน
ดิฉันก็เตรียมตัวกลับ กทม. ในเวลา 17.00 น. ดิฉันก็รู้สึกโล่งใจ พี่สาวและพี่เขย หน้าตาสดชื่นแจ่มใส ดิฉันก็สบายใจไปด้วย
แต่เรื่องไม่จบแค่นั้นค่ะ ดิฉัน ได้ยินพี่สาวคุยโทรศัพท์กับใครสักคนค่ะ เราได้ยินคำดังต่อไปนี้ค่ะ
"ส่งรถวันนี้ได้เงินเลยมั้ย" "ได้เท่าไร" "ขอ 350,000 บาท ได้ไหม" "รถปี 55 น่าจะได้เยอะกว่านี้นะ" "โอเค เจอกันเชียงของ"

ดิฉันฟังแล้วช๊อกสุดๆ จากคำพูดพี่สาว ทำให้ดิฉันตีความเป็นอย่างอื่นไปไม่ได้ค่ะ นอกจากจะเอารถไปขาย
น้ำตาแทบร่วง ดิฉันเป็นผู้ซื้อ ถ้าพี่สาวไม่ส่ง ไฟแนนซ์มายึดรถแล้วไม่ได้ ดิฉันโดนข้อหายักยอกทรัพย์ แต่คนค้ำประกัน อาจจะไม่โดนก็ได้
ดิฉัน ไปโวยวาย ทะเลาะกับพี่สาว ทั้งร้องไห้ ทั้งด่า แต่พอตั้งสติได้ก็ทำให้ต้องมาช่วยกันแก้ไขปัญหาที่เกิดขึ้นค่ะ

พี่สาวดิฉันเป็นหนี้รายวัน แก๊งที่ใส่หมวกกันน็อคค่ะ เอาเงินมาจากเจ้าหนี้ 7 ราย ส่งรายวัน รวมๆกันมาประมาณ 5 วัน
ส่งรายวันวันละ 6,000 บาท ตกอยู่ใสสภาพเช่นนี้มา 2 เดือนแล้วค่ะ เพราะช่วงฤดูฝน ขายของไม่ได้ มีภาระทางบ้านเยอะ
เราถามพี่สาวว่าจะส่งเงินไหวเหรอ พี่สาวและพี่เขย เตรียมบินหนีไปต่างประเทศแล้วค่ะ อันนี้เจ็บใจสุดๆ พยายามตั้งสติ
ก็จับใจความได้ว่า พี่สาวและพี่เขยได้งานที่ประเทศเกาหลีแล้วค่ะ เป็นงานสวน ได้เงิน 2 คน ก็ประมาณเดือนละ 80,000 บาท
ทั้งสองรับปากว่า จะส่งรถให้หมดไม่ทำให้เราเดือดร้อน ซึ่งตอนนั้น ดิฉันก็หมุนเงินไม่ค่อยทัน ไม่พอมีเงินให้พี่สาวไปใช้หนี้

ดิฉันก็เลยตัดสินใจ ไปขายรถกับพี่สาวและพี่เขยค่ะ นัดกันที่อำเภอเชียงของ จังหวัดเชียงรายค่ะ 
ระหว่างที่เดินทาง ก็คุยกันไป เงียบไป ทะเลาะกันไป ร้องไห้กันไป พยายามตั้งสติ ไม่ทะเลาะ แต่ก็อดไม่ได้
ขับรถประมาณ 2 ชั่วโมง ก็ถึงอำเภอเชียงของ จังหวัดเชียงรายค่ะ นัดรับรถกับนายหน้า คุยกันนาย แต่ขอสรุปย่อๆ

นายหน้าบอกว่า รถยนต์ที่ต้องการคือ โตโยต้า ไฮลัควีโก้ สีขาว เท่านั้นค่ะ เพราะจะเปลี่ยนสีรถง่าย
รถที่พี่สาวเราซื้อเป็นสีดำ เขาให้ได้แค่ 270,000 บาท (รถคันนี้จัดไฟแนนซ์แล้วตกประมาณ 900,000 บาทเลยนะคะ ใช้หนี้หัวโต)
เมื่อก่อนส่งออกพม่า กับลาว แต่ตอนนี้ที่พม่า ทหารควบคุมหนาแน่นมาก ขายที่ลาวจะง่ายกว่า
ส่วนรถมอเตอร์ไซด์ที่ต้องการ ก็คือ ฮอนด้าคลิ๊ก สีอะไรก็ได้ แต่ต้องล้อแม็กซ์ ขายได้ในราคา 35,000 บาท

พี่สาวดิฉันเลยตัดสินใจขายค่ะ เพราะไม่มีทางเลือกแล้ว แต่ดิฉันขอต่อรองราคา นายหน้าบอกว่ามันไม่ได้จริงๆ 
เราเลยโทรหาแฟนเก่า ซึ่งเป็นนักเลง น่าจะพอรู้เรื่องพวกนี้บ้าง แฟนเก่าเราบอกว่าจะพาไปจำนำค่ะ
ได้ประมาณ 180,000 บาท (ถ้าเป็นช่วงก่อนยุคทหาร จำนำที่บ่อนจะได้เยอะกว่านี้) 
ดิฉันตัดสินใจไม่ขาย จึงพาพี่สาวกับพี่เขย ไปหาแฟนเก่า ที่พิษณุโลก แล้วไปจำนำไว้กับผู้มีอิทธิพลคนหนึ่ง

ดิฉันคิดว่า การจำนำ อย่างน้อยก็ไม่ทำให้เราเสียรถไปเลย เมื่อส่งงวดรถหมด รถก็ยังอยู่ ยังได้ใช้สอยรถ
ถึงแม้จะผิดกฎหมายเช่นกัน แต่ก็ยังดีกว่าการขายขาด ออกไปต่างประเทศ แล้วยังถูกกดราคา
หลังจากได้เงิน พี่สาวกับพี่เขยก็เอาไปใช้หนี้ทั้งหมดเหลือเงินประมาณ 50,000 บาทค่ะ 

เรื่องมันไม่จบแค่นั้นค่ะ เงิน 50,000 บาท แม้จะเพียงพอค่าตั๋วเครื่องบินไปเกาหลี แต่ช่วงนี้ติด ตม. ผ่านเข้าประเทศยาก
และจะต้องมีเงินติดตัวเข้าไปอีกด้วย แล้วพี่สาวกับพี่เขย พูดภาษาอังกฤษ ไม่ได้เลยค่ะ 
ดิฉันเริ่มเอะใจ ว่าที่พี่สาวกับพี่เขย ไปนั้น มันผิดหรือถูกกฎหมาย ก็เริ่มซักไซ้ หาข้อมูล
ก็นั่นแหละฮะ ท่านผู้ชม (ขออนุญาตเอาฝ่าเท้ามาก่ายหน้าผาก ทานยาพาราไทลินอลไป 4 เม็ด พร้อมยาคลายเครียด)

พี่สาวกับพี่เขยไปแบบผีน้อย คือวีซ่าท่องเที่ยว แล้วแอบทำงาน ติดต่อนายหน้าไว้แล้วค่ะ
ต้องจ่ายค่านายหน้าที่เกาหลีอีกคนละ 10,000 บาท แล้วช่วงนี้ ตม. ผ่านยากด้วยค่ะ 
ถ้าพี่สาวกับพี่เขยไปตอนนี้ รับรองติด ตม. แน่นอนค่ะ ดิฉันศึกษาจากในเพจ คนไทยในเกาหลี
เข้าใจอย่างชัดแจ้งเลยค่ะ ว่าเขาใช้ชีวิตกันอย่างไร ถ้าอยากศึกษาข้อมูล ก็พิมพ์ค้นหา "คนไทยในเกาหลีใต้" ในเฟสบุ๊กได้เลยค่ะ
นอกจากนี้ยังมีเพจรู้ทัน ตม. เกาหลี, เกาหลีผีน้อย , น้ำใจคนไทยในเกาหลีหางานไม่เกิน 200,000 วอน, หางานในเกาหลี เป็นต้น

ในเมื่อมาถึงขนาดนี้แล้ว ดิฉันก็เลยจะต้องไปส่งพี่สาวกับพี่เขย เข้าเกาหลีค่ะ เพราะดิฉันเคยไปมาแล้ว
เราซื้อทัวร์ 3 คน ไปกับทัวร์ ก็หมดไป 60,000 บาท เมื่อวันที่ไปถึงโชคดีมากค่ะ ไม่ติด ตม. สแกนนิ้วมือแล้วผ่านเลย
ดิฉันก็เจอนายหน้า ถามรายละเอียด ก็เป็นคนไทยเหมือนกันนี่แหละค่ะ แต่แต่งงานกับคนเกาหลี ก็แลกเบอร์แลกไลน์กัน
ตอนแรกกะว่าจะไปส่งถึงที่สวนเลยค่ะ แต่แท็กซี่ขากลับมาส่งสนามบินก็เป็นหมื่น ก็เลยไม่ไป รีบกลับและไม่มีอารมณ์เที่ยวด้วย

ทัวร์เกาหลีเดี๋ยวนี้ก็ราคาถูกพอๆ กับตั๋วเครื่องบินเลยนะคะ คือบริษัททัวร์เขาจะไม่รับรองค่ะ ไปกับทัวร์แต่คุยกับ ตม.เอาเอง ไม่ผ่านก็ถูกกักตัว
ไว้ที่ห้องวีไอพี ซึ่งมีคนไทยติดอยู่เต็มเลย รถซื้อตั๋วกลับ ซึ่งเดี๋ยวนี้คนไทยทำแบบนี้กันเยอะมาก ไป 100 คนจะผ่านซัก 5 คนนี่แหละ
สรุปแล้ว ดิฉันต้องควักเงินตัวเอง เอาเงินหมุนจากที่ร้านมาช่วยพี่สาวกับพี่เขยอีกเกือบแสนบาท เครียดจนน้ำตาไหลไม่ออกแล้วค่ะ

และแล้ว เมื่อวันที่ 23 กรกฎาคม 2558 เมื่อวาน พี่สาวกับพี่เขย โอนเงินมาให้ดิฉัน 20,000 บาทแล้วค่ะ เงินวีคแรกออกแล้ว
ก็รู้สึกดีขึ้น นางบอกว่าเข้างาน 8 โมง ออกงาน 18.00 น. พักเที่ยง 2 ชั่วโมง งานค่อนข้างหนัก เก็บมะเขือเทศ
เงินออกเป็นวีค เลยส่งมาให้เราใช้หนี้ก่อน เพราะเราก็ช๊อตเหมือนกัน ที่ต้องเอาเงินหมุนมาทำแบบนี้
ถ้าหากไม่ติดขัดอะไร ดิฉันคาดว่าอีก 3 เดือน ก็ไปไถ่รถคืนได้แล้ว ตอนนี้หายเครียดแล้ว เลยมาตั้งกระทู้เป็นอุทาหรณ์

ก็อยากจะฝากทุกคนว่า การไม่มีหนี้ เป็นลาภอันประเสริฐค่ะ
สำหรับคนที่จะออกรถ หรือใช้รถ โตโยต้า ไฮลักซ์ วีโก้ สีขาว ทั้งสมาร์ทแคป และ 4 ประตู ระมัดระวังรถของท่านดีๆนะคะ
เพราะรถของท่าน เป็นที่ต้องการของตลาดมืด ในการส่งออก และจะขอฝากถึงบริษัท โตโยต้า ด้วยนะคะ
ว่าช่วยสแกน และสกรีน คนที่มาออกรถสีนี้ รุ่นนี้ ให้ดีๆ หน่อย ดิฉันอดไปห่วงทั้งบริษัท และผู้ใช้รถ ไม่ได้จริงๆ

สำหรับบริษัท ฮอนด้า ก็เช่นกันค่ะ ฮอนด้าคลิ๊ก ล้อแม็กซ์ นี่คือรถตัวที่ตลาดต้องการค่ะ
ใครมีรถรุ่นนี้ ก็ระมัดระวังด้วยนะคะ ส่วนฮอนด้าเวฟ ก็เช่นกันค่ะ แต่ราคาเวฟ ได้น้อยกว่า แต่มันก็ขายได้นั่นแหละ
ที่บ้านเราโจรชุกชุม ถ้าดิฉัน ไม่ได้ไปเกี่ยวข้องกับเหตุการณ์นี้ ก็จะไม่ทราบเลย ว่ามีเรื่องแบบนี้ในสังคมไทย

ปล. สำหรับผู้ที่จะสอบถามเบอร์นายหน้า ไม่ต้องหลังไมค์มานะคะ ไม่ให้ค่ะ
เพราะเราเล่าให้เพื่อนฟังแล้ว เพื่อนเราบอกหนี้เยอะ จะทำบ้าง แต่เราไม่สนับสนุนค่ะ ผิดกฎหมาย

ขอบพระคุณทุกท่านสำหรับคำแนะนำ
น้อมรับคำวิจารณ์ค่ะ ดิฉันก็พยายามตั้งสติในการแก้ปัญหาที่สุดแล้ว
ดิฉันทำได้ดีที่สุดก็เท่านี้ สำหรับผู้หญิงตัวเล็ก โง่ๆ โลกสวยไม่ทันคน
comment1:ตอนไถ่รถคืน
รถอาจจะไม่อยู่แล้วก็ได้
เหมือนกระทู้ก่อน
comment1-1:ขอบคุณที่ตักเตือน ดิฉันจะตรวจสอบบ่อยๆ ว่ารถยังอยู่หรือไม่
comment1-2:ถึงตรวจสอบบ่อยๆ ก็ไม่ทันแล้ว

ชมเดียว มันก็แยกอะไหล่เสร็จแล้วมั้ง
comment2:รถที่บอกจำนำน่ะ เขาก็เอาไปขายต่อแล้วครับ
comment2-1:
comment3:เฮ้อ....   ปวดกบาลแทน
comment3-1:
comment4:เกรงว่าครบ 3 เดือน รถจะไม่อยู่แล้ว เพราะนายหน้าก็คาดว่าจะส่งไปในวันนั้นแล้วละ

ถ้าเป็นผมนะ ไม่มีทางเลือกแล้ว แค่วิ่งเข้าเต็นท์แถวๆนั้นดูราคาให้ คงจะได้ดีกว่านายหน้าอยู่มั้งครับ

ฝากไว้ในเต็นท์มีลายลักษณ์อักษร ยังดูปลอดภัยกว่าอีก

3 เดือนข้างหน้า มาอัพเดทด้วยนะครับ เผื่อเป็นประสบการณ์ครับ
comment4-1:มีสัญญากู้เงิน และระบุว่าเอารถคันทะเบียน... มาไว้เป็นหลักประกัน
ลงชื่อ พันเอก.... ผู้ให้กู้ แบบนี้ไม่รู้จะใช้เป็นหลักฐานได้ไหม
comment4-2:สัญญาฟ้องได้แค่แพ่งครับ
comment4-3:รถติดไฟแนนซ์อยู่ รถไม่ใช่ของคุณนะครับ รถเป็นของไฟแนนซ์

คุณไม่มีสิทธิเอาไปเป็นหลักประกันกู้เงินอะไรตั้งแต่แรกทั้งนั้นตั้งแต่แรกแล้วครับ

หนังสือสัญญา ไม่สามารถสัญญาเรื่องผิดกฏหมายได้ครับ


หรือคิดให้ง่ายๆ สมมุติถ้าคนรับจำนำเขาขายรถคุณไปแล้ว คุณกล้าไปฟ้องเหรอครับ เพราะรถเป็นของไฟแนนซ์

ไอ้คนที่รับจำนำรถ แน่นอนว่าเขารู้เรื่องนี้แต่แรกอยู่แล้ว
comment5:ทำไมพี่สาวคุณถึงติดหนี้มากขนาดนั้นคะ 
ติดการพนัน ติดบอล รึเปล่า???
พี่เขยเราเคยติดบอล พี่สาวต้องตามใช้หนี้หลายแสนเลย (ตอนนี้ไม่รู้เลิกเล่นรึยัง น่าจะเลิกแล้ว)
จขกท ไม่ได้โง่นะ แต่เพราะความเป็นพี่น้องกัน ตัดไม่ขาด เลยทั้งด่า ทั้งช่วย ( เราก็เคยเป็น)
comment5-1:ค้าขาย แต่กู้รายวันร้อยละ 20
เงินต้นน่ะ 50000 กลายเป็นแสน ภายในระยะเวลาอันรวดเร็ว
แก๊งที่ใส่หมวกกันน็อค ทวงหนี้โหดนั่นแหละค่ะ
comment6:ยังไง ก็ขอบคุณ ที่แบ่งปัน ประสบการณ์ คะ
comment7:ทำตัวเองแท้ๆๆ
comment8:ผมชอบประโยคนี้

(ถ้าเป็นช่วงก่อนยุคทหาร จำนำที่บ่อนจะได้เยอะกว่านี้) 

แปลว่าอะไรฮะท่านผู้ชม
comment8-1:แปลว่า สมัยก่อนอาจจะจ่ายส่วยถูกกว่านี้ ตอนนี้แพงกว่าเดิม เพราะเปลี่ยนสี ก็เลยกดราคารับจำนำให้ถูกลงด้วยไง
comment8-2:แปลว่า บ่อนและซ่องมันถูกบิดไปแทบหมด ถามแท็กซี่ หรือไปถามแถวถนนโลกีย์ ปทุมดู ปิดเรียบครับ
comment8-3:#8-2 
คือบ่อนเก่า ส่วยที่เก่า ก็ปิดไป แต่บ่อนใหม่ ส่วยที่ใหม่ก็ยังมีครับ และจ่ายแพงกว่าเดิมด้วย เลยไปกดจากส่วนอื่นๆแทน

ไม่โลกสวยคิดว่าตอนนี้ไม่มีแหล่งอบายมุขเลยนะครับ
comment8-4:เอาเหอะ 

ต่อให้บ่อนเยอะ ซ่องแยะ แค่ไหน

ถ้าเป็นรัฐบาลที่มันชอบ มันก็ได้หมดแหละ 


ล้อคอินนี้ประจำ
comment9:พลาดแล้วคุณเอ้ย   เตรียมตัวใช้หนี้หัวบานได้เลยครับ
comment9-1:
comment10:คุณช่างเป็นคนดีจริงๆ
comment11:เวรกรรม     

ที่อเมริกา  มีนักการเงินแนะว่าห้ามค้ำประกันกู้เงินให้ใครทั้งนั้น  แม้แต่พ่อแม่  หรือลูกของตัวเองค่ะ  เพราะจะเกิดปัญหาอย่างคุณนี่แหละ       นี่สอนลูกมาแต่เดินเตาะแตะแล้วเรื่องไม่ให้ยืมเงินกู้เงิน     ถ้าไม่มีเงินสดในมือก็ห้ามซื้อเด็ดขาด    เป็นบทเรียนชีวิตค่ะ
comment11-1:ถ้าเรามีสติ คงจัดการอะไรได้ดีกว่านี้
comment12:ถ้าพี่สาวกะพี่เขยคุณโดนตำรวจเกาหลีจับได้ คงจะไม่ได้เข้าเกาหลีอีกตลอดไปแล้วแหละ
comment12-1:เราก็ภาวนาให้เขารอดตำรวจ ให้ใช้หนี้หมดก่อนก็ยังดีค่ะ
ถ้าทำงานได้ 5-6 เดือน ก็ถือว่าคุ้มแล้วค่ะ
ถ้าทำงาน 3 เดือน ใช้หนี้รถจำนำหมด ดิฉันกะว่าจะไถ่รถแล้วขับไปคืนไฟแนนซ์
ไม่รู้จะโดนเรียกค่าเสียหายเยอะไหม
comment12-2:คุณซื้อเคัามา 560,000
อีก 3 เดือน ตอนคุณขับไปคืน 
เต๊นซ์ ตีราคาให้คุณแค่ 3แสนปลายๆ ประมาณนี้ครับ
ส่วนต่างคุณก็ต้องจ่ายให้เค้า
comment12-3:รถจะอยู่ถึง 3 เดือนมั๊ย
comment13:คุณโลกสวยถึงขนาดช่วยคนหนีต.ม. เกาหลี!!!! อย่าไปห่วงบริษัทรถเลยเขารู้มากกว่าคุณอีก ห่วงชื่อเสียงคนไทยที่หนี่ต.ม. แล้วคุณเป็นผู้สนับสนุนเถอะ
comment14:งงตรงราคารถ ซื้อรถมาจากเต้นท์ 350,000 ไปขายที่ด่านได้ราคา270,000 ขายไปทำไม  ขาดทุนแล้วเป็นหนี้หัวโต  เพราะราคารถบวกดอกเบี้ยแล้วต้องจ่ายถึง9แสน
คือพี่สาวจขกท.คิดอะไรที่ซับซ้อน แล้วมาโยนขี้ให้กขกท.ชัดๆ 
ตอนนี้การเป็นผู้ค้ำประกันรถไม่ค้องชดใช้หากผู้เช่าซื้อรถไม่ชำระค่างวด
อันนี้ขอมูลได้มาจากไฟแนนซ์โตโยต้าลิสซิ่ง 
คุณพลาดเองไม่ศึกษาให้ถี่ถ้วน ตอนนี้ได้แต่ภาวนาให้พี่สาวและพี่เขยหาเงินมาใช้คืนได้เร็วๆนะคะ
แค่ระวังช่วงฤดูหนาว การทำงานฟาร์มจะขาดช่วง เป็นฤดูที่โหดร้ายมาก การเพาะปลูกจะมีน้อย ขอให้โชคดีนะคะ
comment14-1:ซื้อจากเต๊นซ์ 560,000 บาท
จัดไฟแนนซ์แล้วเกือบ 900,000 บาท
ราคาขาย 350,000 บาท ตกลงไว้ก่อน
พอส่งของจริงๆ กดราคาเหลือ 270,000 บาท
ก็เลยไม่ขายค่ะ
comment15:ยังจะนับญาติกับคนแบบนี้หรอครับ

ติดคุกแทนมันเลยมั้ย ....ดึงสตินิดนึงครับ จขกท.
comment15-1:ถ้าเขาหนี ดิฉันก็ต้องเอาเงินไปไถ่รถ
แล้วเอารถไปคืนไฟแนนซ์ ไม่งั้นก็ติดคุกแน่ๆ
comment15-2:ถ้าหนี พี่สาวกะพี่เขยคุณใจร้ายกะคุณจัง
comment16:จะหนีไปอยู่เกาหลีแล้ว จะเอาเงินไปใช้หนี้ทำไม?
comment16-1:คนค้ำประกันคะ เพื่อนบ้าน ญาติ แม่ค้าที่ตลาด
พ่อแม่แก่ๆ ที่อยู่ที่บ้านอีก ลูกสาวอีกล่ะคะ
คนกู้หนีก็รอด แล้วคนค้ำประกันซวย จะให้เขาหนีไปไหนล่ะคะ
comment16-2:เขาไปหาเงินมาจ่ายหนี้ค่ะ ไม่ใช่หนีไปอยู่สุขสบาย เขาไปเก็บมะเขือเทศ ค่าแรงงานได้เยอะกว่าไทย เลยแค่จะไปหาเงินมาจ่ายหนี้ที่สี้างไว้
comment17:ค่อยมาอ่าน
comment18:นิยาย ? แบบที่ คห. 16 จะไปนอกแล้วจะห่วงอะไร ? หรือว่าหมวกกันน็อคมันจะบินตามไปถึงที่ พี่ๆ ดอกวันนี้จ่ายด้วยยยยย ^^
comment18-1:แล้วคนที่บ้านล่ะ พ่อแม่แก่ๆ
ลูกสาว และคนค้ำประกันอีก จะให้เขาเดือดร้อนด้วยเหรอคะ
ถ้าไม่ใช้หนี้ให้หมด คนข้างหลังอยู่ไม่ได้แน่นอนค่ะ
comment18-2:คิดตื้นไปนะ คห.18
comment18-3:555 ครับผมคิดตื้น ถ้าคิดลึกสงสัยผมคงจะกลายเป็นเหมือน จขกท. ไปนะสิครับ อิอิ ^^
ปล.ยอมเป็นคนคิดอะไรตื้นๆ ดีกว่าแหะ ไม่เป็นหนี้หัวโต อิอิ ^^
comment18-4:คห 18 นิสัยไม่ดีเลยค่ะ แบบนี้เค้าเรียกคนล้มแล้วเหยียบซ้ำหรือเปล่าคะ
comment18-5:5555 ไม่เหยียบหรอกครับ เกิดเหยียบไปเดี๋ยวเป็นหนี้ไปด้วยจะซวยนะสิครับ อิอิ ^^
comment18-6:คุณต้องเข้าใจอย่างนึงนะคะ ชีวิตของแต่ละคน ภาระที่รับผิดชอบมันต่างกัน
จขกท และครอบครัวเขามีส่วนที่ต้องดูแล ต้องรับผิดชอบ กับบางเรื่องถ้าไม่เจอกับตัว หรือไม่คิดให้ละเอียดอ่อนลงมาอาจจะเข้าใจได้ยาก
บางคนอาจจะโชคดี ไม่ต้องคิดอะไรถึงใคร ครอบครัว อนาคต คนที่ตัวเองรัก ขับรถเล่นแฮปปี้ไปเรื่อยๆ ลองนึกภาพคนที่มีความสุขคนนั้นรถคว่ำพิการขึ้นมา เขาไม่ได้เดือดร้อนคนเดียว แต่ครอบครัวก็แย่ไปด้วยใช่ไหมคะ 
ในกรณีของ จขกท. ด้วย เขามีคนที่อยู่ข้างหลัง มีครอบครัวที่อาจจะไม่ปลอดภัยถ้าพี่ๆของเขาไปแล้วไปลับ ตัว จขกท.เองก็ด้วย 
เราไม่รู้ว่าคุณจะอ่านหรือเปล่า ไม่กล้าแม้แต่หวังว่าจะสามารถเข้าใจได้ด้วย แต่ถ้าโชคดีคุณอาจจะหยุดคิดดูในฐานะมนุษย์คนหนึ่ง ที่ไม่ได้อยู่คนเดียวบนโลก ว่าสิ่งที่คุณพิมพ์กระแนะกระแหนนี้สมควรหรือเปล่า เราไม่เห็นด้วยหรอกค่ะกับการติดหนี้ ทำผิดกฏหมายหรือหลายๆสิ่งที่พี่ จขกท เขาทำ แต่นี่ไม่ใช่เรื่องล้อเล่น ลองนึกภาพเป็นครอบครัวตัวเองนะคะ ถึงเราจะไม่เเน่ใจนักว่าคนที่พิมพ์อะไรแบบนี้ออกมาแบบไม่ต้องคิดอะไรถึงคนอื่นมากมายจะมีครอบครัวเหลืออยู่หรือเปล่า หรือว่าใช้ชีวิตคนเดียวจนชินจากการสูญเสีย และจากลาไปแล้ว หรืออาจจะยังไม่ต้องรับผิดชอบอะไรจนลืมนึกถึงบางส่วนไป
comment18-7:5555 ก็ถ้าทำชีวิตแบบนี้ แล้วมันได้อะไรละครับ ? ได้ช่วยแค่ระยะสั้นๆ สุดท้ายก็ไม่เหลืออะไรอยู่ดี คุณลองอ่านดีๆ แล้วคิดดูด้วยหัวสมองของคุณเอง ว่าเรื่องนี้มันจริงหรือนิยายครับ ^^  เรื่องจริงมันไม่ง่ายนะครับ แหมมๆๆ จะทำงานเกาหลี เก็บมะเขือเทศงี้ทำยังกับมันไปกันง่ายๆ  แถมได้งานแล้วด้วยแต่ยังไม่ได้ไปซะด้วย อิอิ ^^ มีเงินพาไปนอกอีกเป็นเกือบแสน แต่ไม่มีเงินจ่ายหนี้ ? ทำไปเพื่อ ? 
ผมหยุดคิดแล้วว่าอันเป็นเรื่องแต่งนะครับ ^^
ขออภัยถ้าความคิดผมไม่ถูกใจคุณนะครับ ^^
comment19:ทำใจกรณีดวงแตกหรือยังครับ
รถมีประกันรถหายไหมครับ หรือออกเต๊นซ์แล้วไปเลย

กรณีดวงแตกคือรถหายไปจากที่จำนำ เหลือแต่ลม คุณผ่อนลมอีก 900k ใครจะช่วยได้ครับ..
comment19-1:เริ่มทำใจตั้งแต่อ่านคอมเม้นท์นี้จบ ขอบคุณค่ะ
comment19-2:ถ้ามีประกันชั้น 1-2 ยังพออุ่นใจได้นะครับ
comment19-3:ตอนออกรถจ่ายค่าประกันไป 16,000 บาท
น่าจะเป็นประกันชั้น 1 นะคะไม่แน่ใจ
comment19-4:ดีใจด้วยครับ คุณได้ไปต่อ แต่ประกันชั้น 1 เวลารถหายจะชดเชยให้ 80% (ไม่แน่ใจนะครับ) ของราคาประเมินนะครับ อาจจะมีส่วนต่างอื่น ๆ กับไฟแนนซ์
comment19-5:เสียใจด้วยครับ คุณอาจถลำลึกเข้าไปต่อ โกหกว่ารถหายมีสิทธิ "คุก" นะครับ
comment20:ผมว่า จขกท. หาเงินไปไถ่แล้วเอาไปคืนไฟแนนซ์ก่อนเถอะแก้ปัญหาเรื่องกลัวรถหาย แล้วค่อยลุ้นเอาให้พี่สาวคืนเงินเจ้าของกระทู้เอาเดี้ยวเสี่ยงติดคุกจริงยักยอกทรัพย์นะ
comment20-1:พรุ่งนี้ดิฉันจะโทรไปบอกเจ้าหนี้ ว่าสัปดาห์หน้าจะไปจ่าย 80,000 บาท
พี่สาวส่งมาแล้ว 2 หมื่น สัปดาห์หน้าอีก 2 หมื่น เราจะหาอีก 4 หมื่น รวม 8 หมื่น
เจ้าหนี้จะได้เห็นใจว่าเราจะไถ่คืน เขาจะได้ไม่เอาไปขาย
ดิฉันคิดว่าเรื่องนี้น่าจะเจรจากันได้นะ แต่ต้องภาวนา ให้พี่สาวส่งเงินให้ตรงเวลา
มิเช่นนั้นเราช๊อตเงินแน่ๆ
comment21:ถ้ามีเวลาว่าง...

แนะนำให้ไปเช็ครถบ่อยๆ...

ให้เขาเห็นหน้าไว้หน่อย...
comment22:ถ้าเราเป็น จขกท.นะ วันไปรับรถแล้วรู้ว่าพี่สาวจะเอารถไปขายเถื่อน เราจะคืนรถ ยอมเสียเงินส่วนต่าง ณ วันนั้น แล้วจะไม่ยุ่งกับพวกเขาอีก ถ้าจะยุ่งจะช่วย จะขอไปเคลียร์เงินต้นกับเจ้าหนี้ร้อยละ 20 แทนจะดีกว่า ยังไงดอกเบี้ยเขาก็ได้ไปเยอะแล้ว ร้อยละ 20 ผิดกฎหมายด้วย 

การจะเอาเงินแสนบาทไปเกาหลี เอามาช่วยเคลียร์เงินต้นที่ค้างกับเจ้าหนี้ ให้เงินส่วนตัวนิดหน่อยให้เขาทำทุนค้าขายต่อ น่าจะเป็นการแก้ไขปัญหาที่ต้นเหตุมากกว่านะคะ

แต่เมื่อเดินทางมาไกลแบบนี้ ขอให้ปลดหนี้ไวไวนะคะ หนี้ไฟแนนซ์ยังรออีกบาน เงินจากคนทำงานฐานะกรรมกรในต่างแดน อย่าไปคาดหวังนักเลยค่ะ  มันลำบากจริงๆๆ
comment22-1:เห็นด้วยมากๆ คือผิดครั้งแรก ต้องหาทางทำให้มันถูกให้ได้
แต่นี่ผิดมา 2-3 ทอด เราได้แต่ภาวนาช่วยคุณจริงๆ
ดูแล้ว จขกท.ไม่หนักแน่นเลย ตัดสินอะไรพรวดพราดไปหมด
comment23:ส่งกำลังใจให้นะครับ
comment24:ช่วยมากเกินไป....
comment25:คือพูดตรงๆนะคะสำหรับคนที่โลกสวยไม่เคยเห็นอะไรแบบนี้ คือเรื่องแบบนี้มันมีจริงๆในสังคมไทยค่ะ และไม่มีทางหายไปง่ายๆด้วยค่ะ ถามว่าทำไม 

คนไทยไม่ค่อยมีวินัยค่ะ และอีกอย่าง ธุรกิจหลายๆตัวทางธนาคารไม่เข้าใจและมองว่า มันเป็นอะไรที่ไม่มั่นคงค่ะ ทั้งแผงลอย ขายของตลาดนัด ธุรกิจเหล่านี้ต้องใช้เงินลงทุนนะคะ แต่ถ้าเค้าไม่มีทุน เค้าจะไปหาจากใหน ธนาคารเพื่อธุรกิจรายย่อยอยู่ตรงใหนเรายังไม่รู้จักเลยค่ะ ดังนั้นเงินกู้รายวันเป็นทางเลือกที่ง่ายและสะดวกที่สุด เคยเห็นกระทู้ที่ทำธุรกิจแบบเป็นระบบ ต้องไปกู้เงินธนาคารเพื่อเสียดอกเบี้ยที่คิดว่าโหดรวมทั้งค่าธรรมเนียมแฝง แต่พอเจอพวกเงินกู้รายวันนี่ธนาคารกลายเป็นเด็กๆเลยค่ะ  ง่ายๆคือคนไทยขี้เกียจค่ะ ไปขอกู้เงินแต่ธนาคารขอเอกสารล้านแปด และไม่รับประกันว่าจะผ่านหรือไม่ กับเงินกู้รายวันที่ไม่ต้องใช้เอกสารอะไรมาก ได้เงินเร็วกว่าด้วย ใจคนร้อนเงิน ตอนนั้นมีใครเอาเงินมาให้ก็ต้องเอา แล้วค่อยไปคิดทีหลังว่าจะหาเงินใช้หนี้ยังไง


พูดตรงๆว่าเห็นใจจขกทนะคะ แต่ก็ขอให้ทุกๆอย่างผ่านไปด้วยดี
comment26:ความเป็นจริงที่จะเกิดขึ้นต่อไป  คือ  คนที่รับจำนำ
คงเอารถคุณไปขายแล้ว  เพราะวัตถุประสงค์จริงๆของคนที่รับจำนำ
เค้ารู้อยู่แล้วว่าการับจำนำแบบนี้มันผิด  รถมันติดไฟแน๊นซ์  รับจำนำไม่ได้

การรับจำนำแบบไม่ได้คิดดอกเบี้ยเหมือนพวกเงินติดล้อ
แล้วคุณคิดดูว่าเค้าคิดว่าจะได้อะไร  ถ้าได้รถ  เค้าไม่รอคุณเอาเงินมาคืนหรอก

ตอนนี้รถคุณคงถูกขายไปแล้ว  ไฟแน๊นซ์จะตามเอาเงินที่คุณ
ทรัพย์สินที่คุณและคู่สมรสมี  ทั้งเงินในบัญชี  ที่ดิน  บ้าน  
ทรัพย์สินต่างๆที่ขายทอดตลาดได้จะโดนหมด

ฟังคุณเล่ายังว่าคุณใจดี  เล่ามาได้แบบอารมร์ดีไม่เครียด
แต่อยากให้รู้ความจริงที่จะเกิดขึ้นในระยะอันใกล้  และเตรียมพร้อมรับกับมัน
comment27:จากข้อมูล  หนี้นอกระบบ ประมาณ 130000บาท เจ้าหนี้ 7คน  เฉลี่ยยอดคนละไม่เกิน 19000บาท

จริงๆแล้ว ยืมเงินคุณ ไม่กี่หมื่น  บินไป เผ่นไปนอกก่อนเลย  แล้วค่อยโทรมาต่อรอง ในยอดที่พอไหว(เค๊าเรียกปรับโครงสร้างหนี้)  ค่อยๆผ่อนคืนเขา  
ถึงเวลานั้นเจ้าหนี้รับข้อเสนอหมดแหละครับ  ดีกว่าสูญ

จากนั้นค่อยหาเงินมาคืนคุณ

น่าจะง่ายกว่ากันมั๊ยครับ
comment27-1:เพราะเราไม่ยอมเสียตั้งแต่แรก กลัวจะหมุนเงินไม่ทัน เลยต้องเครียดยิ่งกว่าเดิม
และหนี้เก่าพี่สาวยืมเราไป 1'แสน ก็ไม่ได้คืน เลยไม่อยากให้อีกแล้วด้วย
สถานการณ์ตอนนั้นเราไม่มีสติ มีแต่อารมณ์ล้วนๆค่ะ ทะเลาะกันวันละ 10 รอบ
เราไม่เก่งเรื่องการใช้สมองใช้ความคิดสักเท่าไร ยิ่งมาเจอสถานการณ์แบบนี้ ผลก็เลยเป็นแบบที่เห็น
comment27-2:ก่อนจะผิดพลาดต่ออีก  แนะนำว่ารีบไปไถ่รถคืนนะครับ  หยิบยืมใครมาก่อนก็ได้ครับ

คุณซื่อมากเลย  ไม่ทันสองคนนั้นเลย  ผมได้แต่ช่วยภาวนาให้ผ่านพ้นไปได้นะครับ

ผมเข้าใจนะครับเข้าตาจนเป็นยังไง  ถ้ามีอะไรคราวหน้าปรึกษากันได้นะครับ  ทางออกจะไม่อับจนอย่างนี้ครับ
comment28:มันไม่ง่ายขนาดนั้นค่ะ
comment29:สู้ๆละกัน คุณส่งหนี้ ได้ ก็ okเเล้ว ยังถือว่าคุณ ไม่ได้ทำผิด อยุ่ จะผิดก็ต่อเมื่อ ผ่อนไม่ตามกำหนดสู้ๆครับ ชีวิตคนเราไม่มีใคร ขาวสะอาดตั้งเเต่เกิดจนวันตายหรอก มีผิดพลาด บ้างต้องรับผิดชอบไห้ได้
comment30:ยาวไปอีก 3 เดือน อย่าลืมมาอัฟเดตนะครับ
เราว่าไม่จบแค่นี้แน่ๆ
comment31:เป็นวิธีการหลอกให้เหยื่อตายใจ ครับ 

โอนก้อนแรกมาเยอะๆ ดูมีเนื้อมีหนัง ( 20000 ) 

โอนครั้งต่อไป จะลดลงเกินกว่าครึ่ง 

จนผลสุดท้ายไม่โอนเลย  

ถ้าเป็นผม คนที่เราเคารพนับถือ  จะทำกับเราแบบนี้ 

ผมหยิบกุญแจรถ  แล้วขับรถไปคืน เต้นส์  เสียค่าส่วนต่าง ยังดีกว่าต้องผ่อนจนหัวโต 

ส่วนพี่สา พี่เขย  ปล่อยครับ คนแบบนี้ช่วยอีก 100 ครั้ง ก็เหมือนเดิม
comment32:ยอดหนี้ 130K กลายเป็น 9 แสน
เล่นอะไรกันเหรอครับ - -

ผมจะบอกอะไรใหันะ พวกที่ขายของตลาดนัดแล้วธนาคารไม่ให้เครดิตน่ะ
พวกคุณคิดกันไปเอง พวกนี้รายได้ดีกว่ามนุษย์เงินเดือนซะอีกและธนาคารให้เครดิตมากกว่ามนุษย์เงินเดือนซะอีก
แล้วดอกเบี้ยธนาคารนะผมให้ดอกเบี้ยสุดโหดแบบบัตรเครดิตเลยคือ 28% ต่อปี ตกแล้วประมาณ 2% นิดๆต่อเดือนเอง

เงินหมื่นบาทมีเวลาสามสิบวันเพื่อนหมุนให้ได้กำไรเพื่อจ่ายดอกเบี้ยแค่สองร้อยกว่าบาท
เงินแค่นี้ผมขอสามวันผมยังทำได้เลย

ที่ธนาคารไม่ให้เครดิตพวกคุณเพราะอะไรรู้มั้ย เพราะพวกคุณไม่ยอมจดทะเบียนพาณิชย์ไง
คุณมาสายมืด จะไม่เข้าระบบไม่ยอมเสียภาษี แต่ยอมเสียดอกเบี้ยเงินกู้นอกระบบ
ค่าขอทะเบียนพาณิชย์แค่ 50 บาท ไม่มีอะไรมากกว่านี้

ถ้าทำไม่ได้ก็อยู่นอกระบบต่อไปเถิด แล้วก็อย่ามาร้องว่าธนาคารไม่ให้เครดิตพวกคนค้าขาย
comment32-1:ธนาคารให้เครดิตนะครับ แต่ต้องใช้คนค้ำฯ ที่มีอาชีพมั่นคง มีสลิปเงินเดือน ฯลฯ ตามเงื่อนไขที่ธนาคารกำหนด
และที่แน่ๆ ธ.ออมสิน ให้กู้ในลักษณะนี้อยู่ (คุณอาจไม่เคยทราบ)

ไอ้เรื่องที่ว่าผู้ค้าไม่ยอมเสียภาษีนั่นก็ไม่จริงทั้งหมด
หรือพูดได้ว่า ไม่มีสายอาชีพไหนเลี่ยงภาษีได้ แม้จะไม่เสียโดยตรง ก็โดยอ้อม


การค้าขายสมัยนี้ไม่ได้ง่ายเหมือนก่อน
ถ้าทำเลดี ค่าที่ก็แพง ผู้ค้าก็เหมือนหาเงินให้เจ้าของที่ใช้นั่นเอง 
ค่าที่ถูก กำลังซื้อก็น้อยตามลงไป
การค้าขายไม่ได้หมายความว่าจะรายได้ดีกว่ามนุษย์เงินเดือนเสมอไป
เพราะการค้าคือการลงทุน ซึ่งอยู่บนพื้นฐานความเสี่ยงนะครับ
และยิ่งภาวะเศษฐกิจตอนนี้ เงินมันฝืดจริง คนที่มีสายป่านยาวเท่านั้นจึงยังรอดอยู่ได้

ถ้าเป็นมนุษย์เงินเดือนคงไม่ค่อยรู้สึกถึงผลกระทบอะไร ตราบใดที่บริษัทฯนายจ้างของคุณยังไม่เจ๊ง


คนเราน่ะ บริบท มันต่างกัน การแก้ปัญหาเดียวกัน อาจให้ผลลัพธ์ที่ต่างกัน
เพราะฉะนั้น อย่าเพิ่งไปว่าใครเขาเลย ถ้าเราไม่ได้อยู่ในบริบทเดียวกับเขา.... นะครับ


ปล. ส่วนตัวผมมีอาชีพรับจ้างครับ
comment32-2:คห 32-1 กอดทีได้ป่ะ

" อย่าเพิ่งไปว่าใครเขาเลย ถ้าเราไม่ได้อยู่ในบริบทเดียวกับเขา.... นะครับ "

หลงรักเลยค่ะ
comment33:555555 ไม่ comment เรื่องรถ แต่จะบอกว่าแถวบ้านมีพวกหนีไปทำงานแบบนี้แหละ อยู่ได้ไม่นานเจ้านายเขารู้ว่าหนีมาเขาก็เอาเปรียบ ต้องอยู่แบบหลบๆซ่อนๆ อิชั้นเกรงว่าคงจะไม่อยู่จนถึงใช้หนี้ 900,000 แหละจ้า หาทางหนีทีไล่ไว้ก้ดี
comment34:ตรงกับสุภาษิต เนื้อไม่ได้กิน หนังไม่ได้รองนั่ง กระดูกแขวนคอ จริงๆ เรื่องนี้

เป็นผมผมปล่อยมันโดนแก๊งค์หมวกกันน็อคซ้อมไปแล้ว ทำตัวเองทั้งนั้น แค่นั้นยังไม่พอยังลากคนที่ไม่เกี่ยวข้องเข้าไปซวยด้วย คิดอะไรง่ายๆ ตื้นๆ
comment35:พี่สาวกับพี่เขยไม่บริสุทธิ์ใจเลย เพราะปกปิดเรื่องหนี้สินแต่แรก แทนที่จะมาบอกเรื่องราวให้หมดเปลือกแล้วหาวิธีแก้ไขที่ดีกว่านี้

ตอนนี้ก็คงต้องวัดดวงเอา ว่าพี่สาวและพี่เขยจะมีปัญญาส่งเงินมาจ่ายหรือเปล่า แล้วรถที่จำนำจะยังอยู่หรือเปล่า ฟังแล้วปวดหัวแทนครับ
comment36:เป็นเรืองที่พึลึกดี...สงสัยว่า...
มันไม่มีวิธีหาเงินที่ดีกว่านี้แล้วเหรอ...
อยู่ดีไม่ว่าดี...ไปหาหนี้เพิ่มทำไม
[Spoil] คลิกเพื่อดูข้อความที่ซ่อนไว้ไม่ได้ว่าไรนะ แค่งงมาก...จริง ๆ นะ
comment37:กรรมแท้ ขนาดพี่น้องคลานตามกันมายังไว้ใจไม่ได้ แล้วนี่...
comment38:เข้าใจจขกท.คนเราเวลาหน้ามืดก็คิดอะไรไม่ค่อยออก จะตัดพี่ตัดน้อง พ่อแม่ก็กระทบ เพราะเป็นผู้ค้ำอยู่ดี ยังไงก็ต้องหาวิธี

ตอนนี้ผมมองเรื่องจำนำรถ หาเงินก้อนไปไถ่เร็วที่สุด ไม่งั้นเขาปล่อยขายเป็นอะไหล่เป็นรถเถื่อนแล้วจะขาดทุนหนักกว่าเดิม ที่แน่ๆลองติดต่อนายหน้าก่อนว่ารถยังอยู่ไหม พยายามปิดภายในเดือนเดียว สามเดือนนานเกินไปครับเขาไม่รอหรอก(อาจจะพูดว่ารอ แต่จริงๆแล้วขายไปแล้ว) ของมันร้อน
comment39:ลองคิดรึยังครับว่ากรณีแย่ที่สุดคืออะไร

สองคนนั้นโดนจับส่งกลับ คุณโดนจับ(ความแตก ไม่มีตังส่ง โดนไล่ยึด) คนที่บ้านโดนตามทวงหนี้โหดต่อ คือแค่คิดก็หลอนแล้ว

คิดดูรึยังมันต้องราบรื่นกี่ปีกว่าจะเครียหนี้ได้ 20? 30? ปี

เทียบกับโอกาศที่ทำงานส่งเงินมาจนหนี้หมด ประมาณ1ในร้อยเลยผมว่า (เอาเงินที่ได้ไปบ่อนยังเสี่ยงน้อยกว่าเลยมั้ง)

วิธีที่ใช้ไม่ต่างจากกู้ที่นึงมาโป๊ะอีกที่นึง วนไปเรื่อยๆ ระเบิดแน่นอน
comment40:คือ งงมากคิดอะไรกันอยู่ ????   จากหนี้นิดเดียว กลายเป็นหนี้เกือบล้าน นี่มันบ้าชัดๆ    มีพี่น้องแบบนี้ให้ตายผมก็ไม่ช่วยครับ
comment41:หมามันเคยกินขี้ มันก็ยังกินขี้อยู่วันยังค่ำ
comment42:...อะไรที่ทำไปแล้วก็คงแก้ไขอะไรไม่ได้ แต่หลังจากจบเรื่องนี้(ซึ่งคงอีกนาน) แนะนำว่าให้เลิกยุ่งเกี่ยวกับญาติพวกนี้เด็ดขาด 
จากเจตนาให้คุณซื้อรถให้ก่อนถึงค่อยบอกความจริงจนต้องกลายเป็นตกกระไดพลอยโจนไปด้วย อีกทั้งแต่ละอย่างที่ต้องเข้าไปร่วมถือว่าเหยียบคุกไปแล้วครึ่งตัว คนดีๆมีจิตสำนึกเค้าไม่ทำกับคนอื่นอย่างนี้หรอกครับ

ส่วนเรื่องรถมีพันเอกเป็นผู้ให้กู้น่าจะโล่งใจเรื่องตุกติกไปได้บ้าง แต่ทางที่ดีควรหาเงินไปไถ่ถอนรถออกมาก่อนน่าจะดีกว่า

ปล.ผมก็กำลังสนุกกับเรื่องเอาชื่อซื้อรถให้ญาติ ไม่ผ่อนแล้วดันถอดเอาเครื่องไปขายอีก
comment43:ก็ต้องดูกันต่อไปครับ มาทางนี้แล้ว เสี่ยงต่อไป กลับไม่ได้แล้ว
ส่วนหนึ่งที่มากันไกลถึงขนาดนี้อาจจะเพราะคนรอบตัวของพี่คุณด้วยหรือเปล่า คนธรรมดาไม่น่าจะติดต่อพวกนี้ได้ง่ายๆ

ก็ขอให้โชคดีครับ ขอบคุณสำหรับข้อมูลเรื่องส่งรถขายครับ
comment44:เกรงว่าไปอยู่เกาหลีสัก 3-4เดือน ก็สร้างหนี้ที่โน่นอีกละซี้
ยังไงก็เป็นกำลังใจให้นะครับ ปัญหาทุกอย่างมีทางออกเสมอ
comment45:รีบเอารถออก

แล้วเอารถไปคืน ไฟแนนซ์ จบสุดครับ เหลือหนี้เท่าไหร่ก็ต้องมาเคลียทีหลัง

ถ้าไม่ทำแบบนี้ ระวังแก้ปัญหาไม่จบนะครับ
comment46:อ่านจนจบก็ได้แต่ภาวนาขอให้เรื่องนี้เป็นแค่นิยาย  เพราไม่น่าเชื่อว่าจะมีคนไร้สติอะไรได้ขนาดนี้  (แต่มีสติในการเรียบเรียงตั้งกระทู้  แปลกดี)  ขอให้เป็นเรื่องแต่งนะคะ  เพราะถ้าเป็นเรื่องจริง  คุณจขกท.อาจต้องกินแกลบไปอีกหลายสิบปี
comment47:เข้ามาอ่านเป็นกำลังใจให้ครับ ลองเช๊คกับที่จำนำรถดูนะครับ ว่ารถยังอยู่ไหม เข้าไปดูให้เห็นตัวจริงเลยยิ่งดี รีบเอาออกด้วยครับ แต่ซื้อรถจากเต้นท์ราคาผ่อนรวมดอกมันอัพขึ้นไปมากเลยนะครับเนี่ย เสียดายที่มีพี่แบบนี้ ทำกับน้องได้ เป็นผมคงไม่นับถืออะไรอีกเลย สู้ๆครับ
comment48:รู้สึกว่า จขกท.ใช้ชีวิตหลงทางมาก
อ่านๆดู ทำไมคนรอบตัวมีแต่หนี้ อาจเป็นเพราะไม่มีวินัยทางการเงินรึป่าว

กระทู้เก่า
http://pantip.com/topic/33722777
comment49:เชื่อแล้วว่าโลกสวย ยังนับเป็นพี่อยู่อีกเหรอคนแบบนี้
comment49-1:สิ่งดีๆ ความรู้สึกดีๆ มันก็มีอยู่แหละค่ะ
พยายามคิดบวก มองโลกในแง่ดี อย่างน้อยก็เป็นการปลอบใจตัวเอง
comment50:อ่านดูแล้วสลดใจ เป็นกระทู้ที่สอนบทเรียนชีวิตได้ดีได้ดีมากเลยค่ะ  คือ มันทั้งเรื่องโดนหลอกจากคนที่ไว้ใจ เรื่องการบริหารเงิน แต่จากตามไปดูกระทู้เก่า ทำใม จขกท. ถึงกล้าเปเงินให้แฟนเยอะขนาดเป็นแสน ๆ คุณไม่คิดหรอว่าวันนึงถ้าได้เลิกกัน อนาคตข้างหน้าคุณแก่มา จะมีเงินเก็บรึเปล่า เงินไว้กินไว้ใช้ยามฉุกเฉิน  ต่อให้มีเป็นล้าน พอ จขกท.อายุ 60-70ปี ยังงัยมันต้องมีวันหมด อย่างงี้ไม่เรียกโลกสวยแล้วค่ะ ขอโทษที่พูดแรง ๆ นะคะ แบบใครมาทำดีด้วยหน่อยก็ให้เงินเค้าแล้ว สงสาร จขกท.มาก ชีวิตเหมือนตัวคนเดียวบนโลกนี้ ปล. เท่าที่เราเจอมา ผู้ชายต่อให้ลำบากขนาดไหนก็หน้าจะมียางอายบ้าง ยืมกันแสนนึงก็ว่าเยอะแล้ว นี่ครอบครัวแฟนมายืมที 5 แสน อยากจะบ้าแทน
comment50-1:เราไม่มีพ่อกับแม่ค่ะ เรานับถือลุงกับป้า เหมือนพ่อแม่ 
ถ้าเราไม่ช่วยพี่สาว เจ้าหนี้เข้าบ้าน ลุงกับป้าเราก็ลำบาก

พ่อแม่แฟน ทุกครั้งที่เขาเรียกเราว่าลูก เราอบอุ่นมาก
เราช่วยเขาในฐานะที่คิดว่าเราเป็นลูก พูดแล้วก็เครียดค่ะ
จะส่งแฟนไปเก็บมะเขือเทศที่เกาหลี แต่เขาไม่ยอมไป ได้เดือนละ 4-5 หมื่นเชียวนะ
comment50-2:ก็แฟน ได้เงินมาแล้วแสนนึงนิครับ ได้มาสบายๆ แล้วจะไปให้ลำบากทำไม
comment51:เป็นลูกพี่ลูกน้องคุณยังช่วยขนาดนี้
นับถือใจคุณจริง ๆ
comment52:ผมต้องเลื่อนขี้นไปอ่านอีกรอบ "พี่สาว (ซึ่งเป็นลูกพี่ลูกน้องกัน)" คุณช่วยจนตัวตายเลยนะ
comment53:ความไม่เป็นหนี้คือลาภอันประเสริฐยืนยันอีกเสียงครับ
comment54:หูยยย หวาดเสียวแทน 
คนใกล้ตัวแบบนี้ หวาดเสียวจริงๆ แอบกลัวว่าจะเบี้ยวไม่ส่งเงินมาด้วย ยังดีอยุ่ช้าง
comment55:คุณเป็นคนดีครับ ผมนับถือน้ำใจคุณจริงๆ
ต่อให้เรื่องที่เกิดขึ้นนี้จะเลวร้ายลงไปอีก
แต่เขื่อเถอะว่า อนาคตคุณต้องได้รับสิ่งดีๆตอบแทนกลับมาแน่นอนครับ



ขอตั้งจิตอธิฐานให้คุณและพี่ทั้งสองของคุณ ผ่านช่วงเวลานี้ไปได้โดยสวัสดีครับผม
comment56:ดอกรถที่ไปจำนำแบบเถื่อนไม่แพงรึ ของผมรถอีซุสี่ประตูเคย ขอจำนำไว้แสนห้าหมื่น แถมมันยังหักค่ายืมหมื่นห้า เหลือให้เงินสดแสนสามหมื่นห้า ดอกคิดแบบถูกๆเดือนละหมื่นห้าพัน ถ้าเกินกำหนดส่งต่อเดือนคิดเพิ่มอีกวันละสามร้อยห้าสิบ เลยส่งดอกต่อเดือนได้ไม่เกินสิบวัน ไม่อย่างนั้นยึดขาดตามสัญญาที่เขียนไว้ ตอนนั้นไปจำนำไว้สองเดือนแทบรากเลือดเลย ตอนนี้เข็ดหลาบกับพวกดอกโหดล่ะ
comment56-1:ร้อยละ 5 ต่อเดือนค่ะ
comment57:ตื่นเต้นแทน เวลาทำผิดกินไม่ได้นอนไม่หลับเลย คุณทำได้ยังไง

ว่าแต่ฮอนด้าคลิก ได้ 35000 เลยหรอคะ อยากจะเอาไปขายบ้างจัง มีอยู่ 3 คันแน่ะ ซัก 30000 นี่ก็เอาแล้ว
comment57-1:ตัวออกใหม่ มือหนึ่ง ดาวน์จากร้านแล้วขายทันทีนะ ล้อแม็กซ์ด้วยนะคะ
ส่วนมือสองราคาก็ลดลงตามสภาพ และปีที่ซื้อ
comment58:ประสบการณ์ของครอบครัวผม มีญาติ แต่ไม่น่จะนับเป็นญาตินะเพราะไม่ได้มีเชื้อสายสืบกันมาเพียงแต่อาสํยอยู่ใกล้เคียงกัน เลยนับเป็นญาติ มาขอให้พ่อผมกู้เงินให้เพื่อเอาไปทำงานต่างประเทศ ผลก็คือ หายไปเลย ไม่คืนเงิน ไม่ติดต่อ แล้วทีนี้พอกลับมาเมืองไทย ก็ไม่เคยคืนเงินที่ยืมไปเลย จนพ่อผมตาย โชคดีที่มีสัญญากู้ยืม แม่ก็เลยฟ้องยึดบ้านยึดที่ แต่กว่าจะยึดได้นานมาก ไม่ยอมย้ายออก ต้องฟ้องให้ถึงที่สุด

เป็นกำลังใจให้ผ่านเรื่องนี้ไปได้ด้วยดีครับ ภาวนาขอให้พี่คุณไม่เอาตัวรอดทิ้งภาระไว้ให้คุณ
comment59:รู้เห็นเป็นใจกับเขาใช่ไหม............เธอ..แอบไปดูต้นทาง


ทั้งการจะขายรถ จำนำรถ ส่งคนไปทำงานที่เกาหลี
ล้วนเป็นสิ่งผิดกฎหมาย คนที่โดนผลกระทบไปด้วยคือ คนที่จะซื้อรถ และคนที่จะไปท่องเที่ยวที่เกาหลี
คุณเจ้าของกระทู้จะอ้างเหตุผลว่าคุณเป็นหนี้จึงต้องทำผิดกฎหมาย ไม่อายตัวเองหรือ
คุณม่อายพ่ออายแม่ อายคนแก่ อายลูก อายหลานเหรอ
คุณเจ้าองกระทู้ไม่ใช่เยาวชนแล้วนะ

ทำผิดแล้วยอมรับ และแก้ไข เถอะนะ
อย่าทำผิด แล้วทำผิดอีก ทำผิดอีกๆๆๆๆๆๆๆๆๆๆๆๆๆ
comment60:ทำกันแบบนี้ เค้าไม่เห็นใจคุณ แต่คุณกลับช่วยเหลือเค้าสุดๆ 

จากหนี้สินไม่กี่แสนกลายเป็นหนี้จำนวนเกือบล้านพร้อมกับความยุ่งยากอีกมากมายที่จะตามมาในอนคต อ่านแล้วก็เห็นใจ จขกท
comment61:ผมมาบอกทางไปต่อนะครับ

ตอนนี้คุณทำสภาพคล่องตัวเองให้ดีที่สุด เพราะในกรณีที่เลวร้ายที่สุดคือรถหาย ถ้าประกันมาช่วยตรงนี้ได้ยังมีส่วนต่างจากไฟแนนซ์อีกหลายบาท
(ตกลงแนนซ์ส่งทั้งหมดเท่าไรรวมดอก 900k เลยหรือเปล่าครับ)

เลวร้ายที่สุดคือคุณถูกฟ้องแล้วประนอมหนี้ หรือไม่ก็โดนสั่งอายัดเงินเดือน (แค่ส่วนเดียวศาลจะยังเหลือให้คุณใช้ชีวิตต่อไปได้)
อย่าหนีศาลเท่านั้นล่ะครับ ยังมีเวลาอีกหลายปีกว่าจะถึงจุดนั้น (ประมาณ 2 ปี)
comment62:พวกที่รับจำนำ ก็เอาไปขายพวกเจ้าแรกที่คุณไปนั่นล่ะครับ
comment63:เอาใจช่วยละกันนะครับ ลองคิดกรณีที่แย่ที่สุดก่อน แล้วลองคิดวิธีแก้ปัญหาดู เอาใจช่วยให้รับมือให้ได้สู้ๆ
comment64:โอ้ยยย ไปเอารถออกมาไวๆเถอะ ผมขอร้อง เสียวแทน แบบสุดๆไปเลย ขอให้รถยังอยู่ ขอให้รถยังอยู่ เอาๆสู้ๆกันไปนะครับ ไม่ควรเลยจิงๆ
comment65:ทุเรศจริงไรจริง
comment66:ดูหนังดูละครมากไปคับ
comment67:น่าสงสาร...จขกท
comment68:ที่เกาหลีให้คนผ่าน ตม. ยากก็เพราะคนไทยไปเป็นโรบินฮู้ดกันแบบนี้ไง 

คนที่พูดอังกฤษไม่ได้เลย passport ใหม่ๆหน้าว่างๆนี่จะโดนจับตาเป็นพิเศษ
comment69:
comment70:เป็นผม
ขายรถทิ้งตั้งแต่วันแรกละ
ขาดทุนนิดหน่อย แต่ไม่ปวดหัว

ส่วน 2 คนนั้น ก็ปล่อยไปตามยถากรรม
comment71:เราห่วงว่าพี่สาวกับพี่เขยคุณจะส่งเงินให้ไม่กี่ครั้งแล้วก็จะหนีหายน่ะสิคะ 
ขนาดหลอกให้คุณซื้อรถก็รู้แล้วว่าไม่จริงใจ แทนที่จะปรึกษาตั้งแต่แรก 
เราคิดว่ายังไงคุณก็ต้องหาทางช่วย  ลองคิดดูว่าถ้าคุณไม่รู้เรื่องเลยล่ะ
อย่าลืมว่าพี่สาวกับพี่เขยเค้าไปอยู่ไกลแล้ว คุณตามไปไล่เบี้ยไม่ได้ 
โอกาสจะหนีหนี้มีสูงมาก ที่ส่งมาให้อาจจะแค่ทำให้คุณตายใจก็ได้
comment72:อ่านแล้วใจสั่นแทนเลยอ่ะ
comment73:รถโดนขายไปแล้วแน่ๆ แล้วเชื่อไหมว่าสัปดาห์ต่อไป พี่สาวกับพี่เขยคุณไม่มีทางส่งเงินมาให้ครบ 20,000 ตลอดหรอก ดีไม่ดีหายเข้ากลีบเมฆไปอีก

อ่านดูกระทู้เก่าที่จขกท เคยตั้ง หวังว่านี่จะไม่ใช่การแต่งเรื่องมาดูกระแส ดูทางหนีทีไล่ว่าเป็นไปได้ไหมที่จะหนีหนี้ไปต่างประเทศหรอกนะครับ?
comment74:ขอบคุณ จขกท. ที่มาเล่าสู่กันฟังนะคะ
comment75:ขอบคุณครับ
comment76:เข้าใจและเห็นใจเจ้าของกระทู้ครับ

ครอบครัวผมตอนนี้ก็อยู่ในสถานการณ์ที่ไม่ต่างจากเจ้าของกระทู้  เพียงแต่ว่าหนี้ผมอยู่ในระบบและผมก็สามารถบริหารจัดการหนี้ได้
เพียงแต่เจ็บใจตรงที่หนี้ก้อนนี้เราไม่ได้เป็นคนก่อ แต่ต้องมาจัดการใช้หนี้แทนเขาไปเรื่อยๆ โดยที่เขาไม่ได้รู้สึกเดือดร้อนอะไรเลย

อ้อ  กรณีของผมเป็นน้องของภรรยานะครับ  พี่น้องที่คลานตามกันมานี่แหละ  หนี้ก้อนนี้ต้องใช้ไปอีกนานเลยทีเดียว  

ยังไงก็แลกเปลี่ยนความคิดเห็นได้นะครับ  หัวอกเดียวกันเลย

ป ลิง ถ้าไม่จัดการหนี้ก้อนนี้ให้ คนที่เดือดร้อนที่สุดคือพ่อกับแม่(ภรรยา) ครับ
comment77:จขกท อ่อนแท้
คุณโดนพีสาว พี่เขย หลอกแล้ว
เป็นหนี้นอกระบบถึงขนาดต้องส่งดอกวันละ 6000 มันไม่ใช่ปกติวิสัยของคนที่กู้มาค้าขายประกอบสัมมาอาชีพแล้ว ฟันธงติดการพนันแน่นอน
คนติดการพนันอยู่ที่ไหนมันก็เล่น
รีบหาเงินไปไถ่รถออกมาเลย(ถ้ารถอยู่นะ) 
แล้วรอลุ้นเงินจากเกาหลี
comment78:อนาคตคุณจะถูกธนาคารฟ้องยับครับ ขอทำนายไว้เลยไม่ได้แช่งนะ คนที่หลอกกระทั่งเอารถคุณไปขาย
...
..
.
ทำไมเขาจะโกงเงินเกือบล้านของคุณไม่ได้?
comment79:http://pantip.com/topic/33982574
ของดิฉันเองค่ะ 3เดือนพอจะไถ่รถหนีหายติดต่อไม่ได้ โผล่มาอีกทีเรียกแสนนึงจากเงิน63000 แถมบอกดัดแปลงรถเราไปหมดแล้ว ไม่จ่ายแสนนึงไม่คืนให้ ท้าทายแจ้งความได้เลยมันบอกตามมันไม่เจอแน่ๆ
comment80:ขอให้คุณพระคุ้มครองนะครับ....
comment81:ขอบคุณ จขกท ที่แชร์ประสบการณ์นะคะ เป็นเราคงสติแตกเหมือนกัน แต่เราได้รู้เล่ห์คน แล้วเราจะระวังไว้คะ เป็นกำลังใจให้ จขกท. ผ่านมันไปด้วยดีนะคะ
