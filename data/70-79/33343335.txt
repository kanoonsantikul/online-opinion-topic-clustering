title:สุดอึ้ง! ภาพเกาะตาชัย สุสานที่เงียบเชียบ
comment:เฟชบุ๊ค Waran Rbj Suwanno โพสต์ภาพสุดอึ้ง เกาะตาชัยวันนี้ที่เต็มไปด้วยน้ำเสีย พร้อมกับบรรยายภาพว่า

Death from Above : เห็นสวย ใส แบบนี้ ข้างล่าง ไม่เหลืออะไรเลยนะครับ เป็นสุสานที่เงียบเชียบ

น้ำห้องน้ำ น้ำล้างจาน ทำกับข้าว น้ำชำระล้างครัว น้ำมัน สารปนเปื้อน น้ำมันเรือ ... เกาะตาชัย ในขอบเขต ระดับการรับนักท่องเที่ยวสูงสุด ได้วันละ 60 คน

ทุกวันนี้ น่าจะ 800 - 1200 คน ต่อวัน ...

ที่เจ็บคือ ... รายได้จากค่าเข้าอุทยาน ที่ประเทศได้รับ คือ 60 คน ตามที่ แผนแม่บท ได้บอกไว้

ที่เหลือ ... ไปไหนไม่รู้ ปีนึงหลายร้อยล้าน คดีลาดกระบังกระจอกไปเลยล่ะครับ ที่สำคัญ มันโกงกันมาเป็นสิบปีแล้ว

เมื่อก่อนผมคิดว่า ผู้ประกอบการ เป็นโจทก์ใหญ่ แต่พอเรียนรู้ไปมากเข้า

อยู่ที่กรมอุทยานเรานี่เอง

คอรัปชั่นกับธรรมชาติ มันเรียกร้องเอาคืนไม่ได้ หา-ง่ายที่สุด

ปล. มีเจ้าหน้าที่เดินมาบอกว่า ห้ามถ่ายภาพมุมสูงนะครับ ... ไม่อนุญาติ ... บอกตรงๆตอนนั้น ถ้าไม่ติดว่าทำงาน จะเดินไปตบขมับให้คว่ำ  กลัวจะเป็นโรงครัวที่สร้างเพิ่มหารายได้พิเศษรึไง

ขอความบรรลัยจงมีแด่ผู้ที่เกี่ยวข้องในวงจรอุบาทว์นี้ทุกคนนะครับ smile emoticon

ขณะที่ ผู้ช่วยศาสตราจารย์ ดร.ธรณ์ ธำรงนาวาสวัสดิ์ รองคณบดีคณะประมง มหาวิทยาลัยเกษตรศาสตร์ ก็ได้โพสต์เกี่ยวกับเรื่องนี้ไว้ที่เฟชบุ๊ค Thon Thamrongnawasawat ว่า   

เพื่อทะเลไทยด้วยใจและใจ ถึงเวลาหงายไพ่ "วิกฤตอุทยานแห่งชาติทางทะเล" รบกวนเพื่อนธรณ์ช่วยสนับสนุนช่วยแชร์ "จดหมายเปิดผนึก" โดยเฉพาะเพื่อนธรณ์ที่เป็นสื่อมวลชน ช่วยพิจารณาด้วยครับ

จดหมายเปิดผนึกถึงสังคม

กรณี "วิกฤตการจัดการการท่องเที่ยวทางทะเลในเขตอุทยานแห่งชาติ"

เรียนคนที่รักทะเลทุกท่าน
ผม - ดร.ธรณ์ ธำรงนาวาสวัสดิ์ - ในนามของคนที่ทำงานเกี่ยวกับทะเลคนหนึ่ง ใคร่ขอทำจดหมายฉบับนี้ เพื่อบอกเล่าถึงเหตุการณ์และข้อเสนอแนะ ที่เกี่ยวข้องกับการจัดการการท่องเที่ยวทางทะเลเขตอุทยานแห่งชาติในปัจจุบัน
ตลอดเวลาที่ผ่านมา ผมได้รับแจ้งจากเพื่อนๆ ผู้รักและเป็นห่วงใยทะเลมาโดยตลอด อย่างต่อเนื่องและเป็นจำนวนมาก เกี่ยวกับการจัดการด้านการท่องเที่ยวในเขตอุทยานแห่งชาติทางทะเล

หลายเรื่องเป็นประเด็นของสังคม จนกลายเป็นข่าวที่มีผู้สนใจเป็นจำนวนมาก เช่น กรณีเล่นปลานีโมที่อุทยานแห่งชาติหมู่เกาะตะรุเตา-อาดังราวี กรณีเรือเลี้ยงปลาทะเลที่อุทยานแห่งชาติหาดนพรัตน์ธารา-หมู่เกาะพีพี กรณีนักท่องเที่ยวต่างชาติ
จับสัตว์น้ำมากินและมาเล่นในอุทยานแห่งชาติอีกหลายต่อหลายแห่ง ฯลฯ

บางกรณีจะเป็นประเด็นที่ชัดเจนในอนาคตอันใกล้ เช่น กรณีการท่องเที่ยวที่เกาะตาชัย กรณีเรือประมงลักลอบจับปลาในอุทยานแห่งชาติทางทะเล ฯลฯ

ประเด็นเหล่านี้ไม่ได้เกิดขึ้นโดยคนกลุ่มใดกลุ่มหนึ่ง แต่มีที่มาจากหลายกลุ่ม ทั้งนักท่องเที่ยวทั่วไป ผู้ประกอบการ กลุ่มช่างภาพใต้น้ำ ผู้เชี่ยวชาญด้านทะเล นักวิชาการรุ่นใหม่ องค์กรภาคเอกชน หรือแม้กระทั่งเจ้าหน้าที่อุทยานแห่งชาติบางท่าน ฯลฯ
ประเด็นที่มาจากหลากหลายกลุ่ม หลากหลายสาเหตุ หลากหลายสถานที่ หลากหลายเวลา และเป็นประเด็นที่เปิดกว้างสู่สังคมผ่านโซเชียลมีเดีย ถือเป็นประเด็นที่ต้องให้ความสนใจและสมควรพิจารณาในรายละเอียด

ในฐานะสมาชิกสภาปฏิรูปแห่งชาติ และในฐานะข้าราชการที่ทำงานเกี่ยวข้องกับทะเล ผมถือเป็นหน้าที่ซึ่งต้องปฏิบัติ เพื่อหาทางแก้ไขปัญหาดังกล่าว

ในฐานะประธานอนุกรรมการปฏิรูปทะเลไทย สภาปฏิรูปแห่งชาติ ผมได้จัดประชุมคณะอนุกรรมาธิการฯ 12 ครั้ง เชิญหน่วยงานที่เกี่ยวข้องเข้ามาให้ข้อมูล ตลอดจนการลงพื้นที่ และ/หรือ ขอให้อนุกรรมาธิการฯและทีมงาน ลงพื้นที่อย่างต่อเนื่อง เช่น หมู่เกาะสิมิลัน เกาะตาชัย หมู่เกาะสุรินทร์ หมู่เกาะพีพี ฯลฯ

นอกจากนี้ ผมยังมีโอกาสเข้าพบท่านรัฐมนตรีกระทรวงทรัพยากรธรรมชาติและสิ่งแวดล้อม ตลอดจนหัวหน้าหน่วยงานต่างๆ ที่เกี่ยวข้อง เพื่อรับฟังและแลกเปลี่ยนข้อมูลแนวทางการดำเนินงานในด้านต่างๆ รวมถึงการอนุรักษ์ทะเลไทย

ผมใคร่ขอสรุปการประมวลข้อมูลต่างๆ ดังนี้

1) สภาพทรัพยากรทางทะเล โดยเฉพาะแนวปะการัง ในเขตอุทยานแห่งชาติทางทะเลฝั่งอันดามัน กำลังมีปัญหาอย่างเห็นได้ชัด ปะการังร้อยละ 25 หรือกว่านั้น อยู่ในสภาพเสื่อมโทรมอย่างมาก (ข้อมูลจากกรมทรัพยากรทางทะเลและชายฝั่ง) และไม่ปรากฏว่ามีแผนการดำเนินใดๆ ที่จะฟื้นฟูหรือแก้ปัญหาเหล่านี้

2) ปัญหาของปะการังบางส่วนเกิดจากปรากฏการณ์ปะการังฟอกขาว ในพ.ศ.2553 ซึ่งในขณะนั้น กระทรวงทรัพยากรฯ ได้ออกคำสั่งให้ปิดจุดดำน้ำบางแห่งเพื่อให้ปะการังฟื้นตัว อย่างไรก็ตาม จนถึงปัจจุบัน ปะการังบางพื้นที่ยังไม่ฟื้นตัว แต่กลับมีการใช้ประโยชน์ในการท่องเที่ยวอย่างกว้างขวาง เช่น อุทยานแห่งชาติหมู่เกาะสุรินทร์ อุทยานแห่งชาติหมู่เกาะสิมิลัน ฯลฯ

3) การจัดการด้านการท่องเที่ยวที่ไม่เป็นไปตามแผนหรือยุทธศาสตร์ ทั้งที่การประกาศเขตอุทยานแห่งชาติ มีวัตถุประสงค์แรกคือเพื่อการอนุรักษ์และรักษาทรัพยากรเพื่อเป็นสมบัติของชาติ อย่างไรก็ตาม พื้นที่ในอุทยานแห่งชาติทางทะเลหลายแห่ง ถูกนำไปใช้ประโยชน์จากการท่องเที่ยวอย่างมาก จนเกิดผลกระทบจนเป็นหลายประเด็นที่ปรากฏต่อสาธารณะ ผมขอยกตัวอย่าง "เกาะตาชัย" อุทยานแห่งชาติหมู่เกาะสิมิลัน

เมื่อพิจารณาตามการศึกษาวิจัย ไม่เคยมีแผนแม่บทอุทยานแห่งชาติ งานวิจัย หรือใดๆ ที่ระบุว่า "เกาะตาชัยเหมาะสมต่อการพัฒนาเป็นแหล่งท่องเที่ยวขนาดใหญ่"

ในทางกลับกัน ข้อมูลสรุปตรงกันว่า เกาะตาชัยเป็นพื้นที่ซึ่งสมควรสงวนรักษาให้เป็นแหล่งความหลากหลายทางชีวภาพ ควรมีการจำกัดจำนวนนักท่องเที่ยวอย่างเคร่งครัด

แต่ในสถานที่เช่นนี้ กลับมีการส่งเสริมให้มีนักท่องเที่ยวไปเที่ยวเป็นจำนวนหลายร้อยถึงหลักพันคนต่อวัน โดยไม่ทราบสาเหตุที่แน่ชัด

4) การจัดการทรัพยากรทางทะเลและการท่องเที่ยวทางทะเลในเขตอุทยานแห่งชาติ ขาดผู้ที่มีความรู้ความชำนาญด้านทะเลอย่างแท้จริง โดยจะเห็นว่า บุคลากรเกือบทั้งหมดไม่ได้มีการศึกษาหรือความเชี่ยวชาญในด้านทะเล แต่มีความเชี่ยวชาญในด้านอื่นที่ไม่เกี่ยวข้อง

เป็นที่ทราบกันมานาน และเป็นมาตรฐานสากลว่า การจัดการทรัพยากรทางทะเลเป็นเรื่องยุ่งยากซับซ้อน จำเป็นต้องใช้ผู้ที่มีพื้นฐานความรู้ความชำนาญด้านนี้
ประเทศไทยได้ผลิตบุคลากรในด้านที่เกี่ยวข้อง เช่น วิทยาศาสตร์ทางทะเล ติดต่อกันมาเป็นเวลาเกือบ 50 ปี จึงไม่มีปัญหาขาดแคลนบุคลากรในด้านนี้ แต่บุคลากรเหล่านี้กลับไม่ได้มีส่วนรับผิดชอบในการจัดการทรัพยากรทางทะเลที่สำคัญที่สุดของประเทศไทย

5) ระบบการตรวจสอบดูแลทรัพยากรทางทะเลและการท่องเที่ยวไม่ชัดเจน ทำให้มีการจับกุมการกระทำผิดน้อย จนเกิดเป็นประเด็นต่างๆ ในสังคม และจนถึงปัจจุบัน ยังไม่มีแนวทางใดที่ชัดเจนในการปรับปรุงระบบดังกล่าว

6) ระบบการจ่ายค่าธรรมเนียมอุทยาน ตลอดจนการอนุญาตกิจกรรมต่างๆ ที่เกิดขึ้นในเขตอุทยานแห่งชาติทางทะเล ไม่ชัดเจนและโปร่งใส ทำให้เปิดช่องในการกระทำที่มิชอบ

7) มีการนำอุทยานแห่งชาติทางทะเล อันเป็นสมบัติของชาติ ไปใช้เพื่อหาประโยชน์ในรูปแบบต่างๆ อันเป็นประเด็นที่เป็นที่สังคมให้ความสนใจมาตลอด
ประเด็นต่างๆ เหล่านี้ และอื่นๆ อีกมาก เป็นสาเหตุสำคัญที่ทำให้เกิด "วิกฤตการท่องเที่ยวในอุทยานแห่งชาติทางทะเล"

ผมทราบดีถึงหน้าที่ความรับผิดชอบในแต่ละฝ่าย ในฐานะสมาชิกสภาปฏิรูปแห่งชาติ เราพยายามผลักดันแนวทางปฏิรูปเพื่อการแก้ไข เช่น การนำเสนออุทยานแห่งชาติทางทะเลในอันดามันเป็นมรดกโลก ตลอดจนแนวทางแก้ไขอื่นๆ ที่กำลังอยู่ระหว่างดำเนินการ

อย่างไรก็ตาม ประเด็นต่างๆ ที่เกิดขึ้นในสังคมตลอดเวลา 2-3 เดือนที่ผ่านมา ทำให้เกิดกระแสสังคมที่อาจต่อเนื่องไปจนทำให้เกิดปัญหาอย่างรุนแรงในการอนุรักษ์และการจัดการท่องเที่ยวอย่างยั่งยืนของประเทศไทย จนอาจทำให้การปฏิรูปประเทศไทยในส่วนนี้เกิดความติดขัด

ผมจึงใคร่ขอเสนอแนะการ "จัดระเบียบอุทยานทางทะเล" ดังนี้

1) ใคร่ขอเสนอให้ผู้มีอำนาจในด้านการบริหาร ผลักดันให้โครงการ "นำเสนออันดามันเป็นเขตมรดกโลก" เกิดความชัดเจน ทั้งนี้ โครงการดังกล่าวได้รับความเห็นชอบจากสภาปฏิรูปแห่งชาติเป็นที่เรียบร้อย และได้นำเสนอต่อคณะรัฐมนตรี
โครงการปฏิรูปดังกล่าว จะมีส่วนสำคัญเป็นอย่างยิ่ง ในการยกระดับการดูแลรักษาทรัพยากรทางทะเลให้ได้มาตรฐานโลก และทำให้เกิดการท่องเที่ยวที่ยั่งยืน เพิ่มขีดความสามารถในการแข่งขันด้านนี้กับประเทศอื่นๆ โดยเฉพาะในประชาคมอาเซียน

2) ใคร่ขอเสนอให้มีการยกระดับประเด็นนี้เป็นเรื่องเร่งด่วน มีการจัดสัมมนาในวงกว้าง เพื่อรวบรมความรู้ความชำนาญและประสบการณ์จากบุคลหลากหลาย เช่น สมาคมวิทยาศาสตร์ทางทะเลแห่งประเทศไทย ผู้ประกอบการท่องเที่ยว ภาคประชาชน ผู้สนใจ ฯลฯ เพื่อร่วมกันหาแนวทางในการแก้ไขปัญหา

3) ใคร่ขอเสนอให้อุทยานแห่งชาติทางทะเล กระทำตามแผนแม่บทตลอดจนการวิจัยต่างๆ ด้วยการอนุรักษ์พื้นที่ซึ่งสมควรอนุรักษ์ ลดหรือหยุดการท่องเที่ยวที่ไม่เป็นไปตามแผนอย่างเร่งด่วน เลิกประชาสัมพันธ์การใช้ประโยชน์จากพื้นที่ซึ่งสมควรสงวนรักษาให้เป็นมรดกสำหรับคนรุ่นต่อไป
รายละเอียดต่างๆ ของพื้นที่เหล่านั้น อยู่ในแผนแม่บทของอุทยานแห่งชาติ และแผนอื่นๆ ตลอดจนงานวิจัยที่มีอยู่เป็นจำนวนมาก เช่น แผนจัดการระบบนิเวศแนวปะการัง (สผ.) แผนการฟื้นฟูปะการังที่เสื่อมโทรมเนื่องจากกรณีปะการังฟอกขาว (ทช.)

4) ใคร่ขอเสนอให้มีการปรับปรุงระบบตรวจสอบและควบคุมการกระทำผิดในเขตอุทยานแห่งชาติทางทะเล เช่น รายงานการตรวจการและจับกุม จัดทำศูนย์รับแจ้งเหตุ เปิดเผยข้อมูลเพื่อความโปร่งใส พัฒนาระบบอนุญาตและการเก็บค่าธรรมเนียมในการประกอบกิจกรรมในอุทยานแห่งชาติ ฯลฯ เพื่อให้เป็นอย่างโปร่งใสและสามารถตรวจสอบได้ ตลอดจนเปิดโอกาสให้ชุมชมท้องถิ่นมีส่วนร่วมในการดูแล

5) ใคร่ขอเสนอให้ปรับปรุงการบริหารจัดการอุทยานแห่งชาติทางทะเล โดยให้ผู้ที่มีความรู้ความสามารถด้านการจัดการอุทยานแห่งชาติทะเลเข้าไปมีบทบาทโดยตรง และเร่งฝึกอบรมเจ้าหน้าที่เกี่ยวข้อง

6) ใคร่ขอเสนอให้มีการตรวจสอบกิจกรรมการท่องเที่ยวและการบริการในเขตอุทยานแห่งชาติทางทะเล เพื่อป้องกันผลประโยชน์ทับซ้อน และเน้นการมีส่วนร่วมของภาคประชาชนและท้องถิ่น
ในนามของคนที่ติดตามความเปลี่ยนแปลงของทรัพยากรทางทะเลมาตลอด ผมขอเน้นย้ำว่าสถานการณ์ที่กำลังเกิดขึ้นในปัจจุบัน สามารถเรียกว่า "วิกฤตการท่องเที่ยวทางทะเลในเขตอุทยาน" อย่างแท้จริง
และจะเป็นวิกฤตที่มิอาจเยียวยาได้ หากไม่มีการจัดการอย่างหนึ่งอย่างใดอย่างฉับไวและเฉียบขาด
ผมจึงใคร่ขอนำเสนอจดหมายเปิดผนึกฉบับนี้แก่สังคมไทย เพื่อช่วยกันพิจารณา

ดร.ธรณ์ ธำรงนาวาสวัสดิ์

หมายเหตุ - พร้อมกันนี้ ผมได้แนบภาพความพินาศย่อยยับของแนวปะการังที่หมู่เกาะตาชัยและหมู่เกาะสิมิลัน ที่เพื่อนๆ กรุณาถ่ายภาพไว้ เพื่อเป็นหลักฐานประกอบจดหมายฉบับนี้



ขอบคุณข่าว[Spoil] คลิกเพื่อดูข้อความที่ซ่อนไว้http://news.sanook.com/1759931/
comment1:
comment2:เมืองไทยขาดการบริหารจัดการ อะไรที่ว่าสวยก็แห่กันไป ไม่ยอมจำกัดคน อย่างหลีเป๊ะแต่ก่อนปลาเยอะมาก พึ่งไปมาเหลือปลานิดเดียว มีแต่บ้านเนโม แต่เนโมหายไป แต่ก่อนเห็นปลาการ์ตูนหลายสีมาก ตอนนี้มีแต่บ้านปลาการ์ตูนแต่ปลาการ์ตูนไม่อยู่บ้าน เสียใจมากค่ะแต่สวรรค์ที่หลีเป๊ะหายไป
comment3:เหมือนปั๊มน้ำมันบางที่.    เจ้าของลงทุนสร้างไว้อย่างดี. แต่การดูแลรักษาไม่มี. 
เรื่องรักษาความสะอาดคนไทยเรายังอ่อนมากๆ. ไร้จิตสำนึกกันซะส่วนใหญ่
ดูอย่างหน่วยงานของรัฐอย่างกทม.  ก็เคยมีการจับปรับคนทิ้งเศษขยะ  ก้นบุหรี่
ตอนนี้เป็นไง.  ทิ้งเกลื่อนเมือง. จนท เทศกิจก็เฉยๆ
comment4:ตอนไปสิมิลัน เจอเต่าทะเล พวกเราก้ถ่ายรูปๆอยู่บนเรือ เพราะไม่ได้ดำน้ำ

แต่ก็มีกลุ่มต่างชาติ พยายามว่ายน้ำไปล้อมเต่าไว้ บางคนพยายามจะจับ ไกด์ตะโกนบอกห้าม ถึงได้บ่อย สงสารมันอ่ะ เดี๋ยวมันไม่ขึ้นมาให้ดูอีกหรอก
comment4-1:จริงครับ นักท่องเที่ยวไม่ได้รับการแจ้งห้ามใดๆ จากไกด์ที่พาไปเลย แถมไกด์นั่นแหละตัวดี โยนเปลือกแตงโมลงทะเลเพื่อล่อเต่าเข้ามา
comment4-2:เราไปก้อเจอนะ. สงสียมันชินคนคนมากกว่านะ เหนคนคือมีอะไรกิน เรื่องนี้ต้องโทษไกด์
comment4-3:อยากให้กัดมือ พวกนี้จัง
comment5:ชั้นยังไม่ได้ไปเที่ยวเลย จบกัน...
comment6:ขอให้ได้ขึ้นกระทู้แนะนำ
comment7:โทษนะครับ คือผมยังไม่เห็นเลยว่าน้ำเสียคือตรงไหนของภาพ
comment7-1:พวกสารที่เจือปนไปกับของเสียจากเรือมันมองไม่เห็นด้วยตาหรอกครับ มันจะเห็นต่อเมื่อเกิดเอฟเฟ็กต์ขึ้นแล้ว เหมือนกับที่เกาะสุรินทร์ไง้ที่ทำให้เกิดสาหร่ายคลุมปะการังตายไปเยอะครับ
comment7-2:ผมขออธิบายเพิ่มเติมนะครับ คือ ภาพที่อาจารย์ธรณ์ได้แนบเอาไว้ คุณจะเห็นว่าน้ำทะเลใสมาก ซึ่งดูเผินๆ ก็น่าจะปกติดีไม่มีปัญหาอะไรใช่มั๊ยครับ
แต่คุณรู้มั้ยครับว่า ระบบนิเวศทางทะเล (Marine Ecosystem) ต้องอาศัยการอยู่ร่วมกันของสิ่งมีชีวิต หลายๆ ชีวิตก็จะเป็นสังคมเล็กๆ หลายๆ สังคมเล็กๆ ก็จะเป็นระบบนิเวศ จากรูปเราจะไม่เห็นปลาเลยสักตัว เออ แล้วปลามันไปไหนละครับ ???

คืออธิบายง่ายๆ แบบนี้ครับ สัตว์ทะเลจะดำรงชีวิตอยู่ได้ ก็ต้องการอาหารและที่อยู่อาศัยเช่นเดียวกับสิ่งมีชีวิตอื่นๆ ครับ ในเมื่อบ้านเค้าถูกทำลาย แหล่งอาหารก็ไม่มีให้เค้ากิน เค้าก็จะย้ายที่ไปหาที่ที่อุดมสมบูรณ์กว่า (ปลาว่ายน้ำได้ถูกใช้มั๊ยครับ ไม่มีอาหารก็ว่ายไปที่ใหม่ แค่นี้ปลาก็รอดล่ะ) แต่สำหรับปะการังซึ่งเป็นสัตว์ที่อยู่กับที่เมื่อเค้าไม่มีอาหาร ระบบนิเวศที่เค้าเคยอยู่อย่างสมบูรณ์ถูกทำลายไป เค้าจะไปไหนได้ครับ เมื่อระบบห่วงโซ่อาหาร (food chain) ขนาดเล็กๆ ได้ถูกทำลายมากๆ เข้า สักพักก็จะส่งผลต่อระบบสายใยอาหาร (food wed) ขนาดใหญ่ด้วยเช่นกันครับ

สุดท้ายเค้าก็ตาย กลายเป็นสุสานขนาดใหญ่ใต้ทะเล อย่างที่อาจารณ์ธรณ์ ได้กล่าวไว้อย่างชัดเจน ครับ
นี่จึงเป็นเหตุผลว่า ทำไมนักอนุรักษ์ทางทะเลถึงได้ความสำคัญกับระบบนิเวศปะการังกันมาก ถึงขนาดบางที่ก็อุตส่าห์ทำบ้านเทียม (ประการังเทียม) ให้กับสัตว์ทะเล เพื่อเค้าจะได้มีบ้าน มีอาหาร และสามารถดำรังชีวิตอยู่กันได้ไงครับ เมื่อ 1 ชีวิตอยู่ได้ ชีวิตที่ 2 ที่ 3 ที่ 4 ก็ตามมา และสุดท้ายก็จะกลายเป็นระบบนิเวศครับ
comment7-3:ถ้าอ่านดีๆ เค้าหมายถึงปะการังใต้น้ำค่ะ ไม่ใช่น้ำเสีย
comment7-4:ปะการังตายขนาดนี้ ก็เห็นๆกันอยู่น่ะครับ
comment8:โห.... เจ้าหน้าที่ ไปทำให้น้ำเสียขนาดนั้น ผมว่า เราเก็บหลักฐาน มาแจ้ง ความกันดีกว่า

ช่วยกัน ปกป้อง ธรรมชาติ
comment9:จะดำเนินการอะไรได้บ้างค่ะ  แบบนี้ปล่อยไว้ไม่ได้แล้ว  เป็นคนอีสานค่ะ ยังไม่ได้มีโอกาสได้ไปเที่ยวเลย  สงสารธรรมชาติ  เศร้าใจจัง  T^T
comment10:ต้องช่วยกันรักษาครับ จะได้มีให้ชื่นชมไปนานๆ
comment11:เห็นแชร์กันในเฟสบุ๊ก ไม่คิดว่าจะเป็นเรื่องจริงนะนี่  รอผู้รุ้มาแถลง
comment12:เสียดายมากครับ ยังมีอีกหลายคนที่ยังไม่เคยได้สัมผัส ถ้าจะฟื้นฟูคงต้องใช้เวลาอีกเท่าไหร่ หนอ
จงไว้อาลัยแด่ spoil
[Spoil] คลิกเพื่อดูข้อความที่ซ่อนไว้จากภาพ มันเป็นการหักเหของแสง ๆๆทด แมวพิมพ์
comment13:อันนี้รายการคมชัดลึกตอนเกาะตาชัยครับ


[Spoil] คลิกเพื่อดูข้อความที่ซ่อนไว้
comment14:เคยไปมาค่ะ ค่าเดินทาง สำหรับไปกลับ 3900 บาท (เช้าไป - เย็นกลับ) กับทัวร์ >*<
comment15:เวลาไปดำน้ำแบบนี้ มักจะเจอคนเอาขนมปังมาให้ปลาตลอดเลย ไปดำน้ำทุกปีเป็น 10 ปี ก็เห็นทุกครั้งที่ไป
ขนาดว่าหลังๆนี้ รณรงค์เรื่องนี้กันอย่างหนักแล้ว แต่ก็ยังเห็น ไกด์บางคนก็ห้าม บางคนไม่ห้าม
บางคนไกด์ห้ามก็ยังทำ ไร้ซึ่งจิตสำนึกสุดๆ เวลาเราเห็นอะไรแบบนี้ของขึ้นทุกที
ถ้าอยู่ใกล้ๆเราก็เอ่ยปากบอกทุกรอบ แต่ผลคือมองหน้าเราแล้วหันกลับไปโยนขนมปังต่อ เพลีย

เราชอบทะเล ชอบดำน้ำมาก เมืองไทยมีสมบัติที่ล้ำค่าทำไมถึงไม่ช่วยกันรักษาเนี่ย
comment16:เคยคิดจะไปนะ แต่พอเห็นแผนที่ว่ารับได้วันนึงไม่ถึงร้อยคน
เราก็เลยไม่กล้าไป กลัวจะแห้ว โควต้าเต็ม ที่แท้ก็เป็นแบบนี้นี่เอง 
ทำไมถึงได้ใจร้ายกับธรรมชาติกันแบบนี้นะ
comment17:เกาะตาชัย ในขอบเขต ระดับการรับนักท่องเที่ยวสูงสุด ได้วันละ 60 คน

ทุกวันนี้ น่าจะ 800 - 1200 คน ต่อวัน ...

ที่เจ็บคือ ... รายได้จากค่าเข้าอุทยาน ที่ประเทศได้รับ คือ 60 คน ตามที่ แผนแม่บท ได้บอกไว้

ที่เหลือ ... ไปไหนไม่รู้ ปีนึงหลายร้อยล้าน คดีลาดกระบังกระจอกไปเลยล่ะครับ ที่สำคัญ มันโกงกันมาเป็นสิบปีแล้ว

เมื่อก่อนผมคิดว่า ผู้ประกอบการ เป็นโจทก์ใหญ่ แต่พอเรียนรู้ไปมากเข้า

อยู่ที่กรมอุทยานเรานี่เอง

คสช ช่วยด้วย
comment17-1:ทุกวันนี้ น่าจะ 800 - 1200 คน ต่อวัน ...

ที่เจ็บคือ ... รายได้จากค่าเข้าอุทยาน ที่ประเทศได้รับ คือ 60 คน ตามที่ แผนแม่บท ได้บอกไว้

ส่วนที่เหลือเข้า (...)อุทยาน ไงครับ
comment18:ขีดความสามารถในการรองรับได้ 
ถ้าเทียบกับจำนวนนักท่องเที่ยวที่ไปเยือนในแต่ละวันนี่ ต่างกันหลายเท่านัก

(ภาพจาก เฟชบุ๊ค อาจารย์ Thon Thamrongnawasawat)
comment19:นอกจากประเด็น จำนวนนักท่องเที่ยวที่รองรับได้
อย่าลืมประเด็นขยายเวลา เปิด-ปิดเกาะ ด้วยนะครับ ... ผลประโยชน์เยอะอยู่
comment20:เห็นผู้จัดการลงข่าวเมื่อวันอาทิตย์ค่ะ

“เกาะตาชัย” ใครๆ ก็อยากไป สวยใสสุดฮิตจนนักท่องเที่ยวล้น!!

ดูภาพชุดจาก Manager Multimedia

โดย ASTVผู้จัดการออนไลน์          
8 มีนาคม 2558 17:09 น. (แก้ไขล่าสุด 9 มีนาคม 2558 16:44 น.)

 “เกาะตาชัย” ใครๆ ก็อยากไป สวยใสสุดฮิตจนนักท่องเที่ยวล้น!! 
ทัศนียภาพอันงดงามของเกาะตาชัย

        กลายเป็นประเด็นฮอตขึ้นมาอีกครั้งสำหรับ เกาะตาชัย แห่งหมู่เกาะสิมิลัน จ.พังงา ที่อยู่ภายใต้การดูแลของอุทยานแห่งชาติหมู่เกาะสิมิลัน เมื่อมีภาพแชร์ต่อกันเป็นจำนวนมากถึงปัญหาของเกาะตาชัย ที่ถูกซ่อนเร้นไว้ภายใต้ความสวยงามของเกาะแห่งนี้ 
       
       ทั้งนี้ปัญหาดังกล่าวทาง“หน้าท่องเที่ยวผู้จัดการออนไลน์”ได้เคยเปิดประเด็นและนำเสนอไปเมื่อปีพ.ศ.2556) ซึ่งมาวันนี้เกาะตาชัยก็ยังคงประสบปัญหาเฉกเช่นดังเดิม และดูเหมือนจะยิ่งหนักข้อขึ้น เนื่องจากเกาะตาชัยได้รับความนิยมเพิ่มมากขึ้นทั้งจากนักท่องเที่ยวชาวไทยและชาวต่างชาติ 
       
       ดังนั้นทางทีมงานจึงขอนำบทความที่ฉายภาพปัญหาของเกาะตาชัยเมื่อ 2 ปีที่แล้ว ที่วันนี้ยังคงเป็นปัญหาไม่ต่างจากเดิมมาให้ผู้อ่านได้พิจารณากันอีกครั้ง เพื่อให้ทางผู้ที่เกี่ยวข้องได้นำปัญหาเหล่านั้นไปพิจารณาแก้ไข และนักท่องเที่ยวได้ช่วยกันอนุรักษ์เที่ยวเกาะตาชัยอย่างมีสำนึก เพื่อเกาะแห่งนี้คงความสวยงามอย่างยั่งยืนสืบต่อไปตราบนานเท่านาน 
       
       “เกาะตาชัย” เป็นเกาะเล็กๆ ในท้องทะเลอันดามัน อยู่ในเขตน่านน้ำของจังหวัดพังงา และเป็นส่วนหนึ่งของอุทยานแห่งชาติหมู่เกาะสิมิลัน จ.พังงา ใช้เวลาในการเดินทางจากชายฝั่งประมาณ 1-2 ชั่วโมง ถือเป็นแหล่งท่องเที่ยวน้องใหม่ที่แม้จะเป็นที่รู้จักไม่นาน แต่ก็มาแรงแซงโค้งสถานที่ท่องเที่ยวทางทะเลแห่งอื่นๆ ด้วยความสวยใสของน้ำทะเลสีฟ้าสดและหาดทรายอันงามละเอียด ทำให้ผู้ที่มาเยือนต่างประทับใจ ส่วนผู้ที่ยังไม่เคยมาก็หลงใหลใฝ่ฝันว่าจะต้องมาเยือนสักครั้งหนึ่งให้ได้
       
       ด้วยเหตุนี้ ทำให้ในฤดูท่องเที่ยวเกาะตาชัย หรือช่วงเวลาที่เปิดเกาะ ตั้งแต่ 1 พฤศจิกายน-15 พฤษภาคม (ตามปกติจะปิดเกาะ 1 พ.ค. ในปีนี้เลื่อนปิดเป็น 15 พ.ค.) จึงมีนักท่องเที่ยวทั้งไทยและเทศจำนวนมากเดินทางมาชมความสวยงามที่เกาะตาชัยแห่งนี้
       
       แต่ด้วยพื้นที่ของเกาะตาชัยซึ่งมีราว 12 ตร.กม. มีชายหาดเพียงแห่งเดียวอยู่ทางด้านทิศตะวันออกของเกาะ มีความยาวเหนือจดใต้ประมาณ 700 ม. แม้ทางอุทยานฯ จะไม่เปิดให้พักค้างคืนบนเกาะ แต่จำนวนนักท่องเที่ยวที่ต่างมุ่งหน้ามายังเกาะพร้อมๆ กันจึงทำให้เกิดปัญหาไม่น้อย
       
       นายณัฐ โก่งเกษร หัวหน้าอุทยานแห่งชาติหมู่เกาะสิมิลัน กล่าวว่า เกาะตาชัยถือเป็นเกาะน้องใหม่ ด้วยพื้นที่ที่มีไม่มากนักทำให้รับนักท่องเที่ยวได้ไม่เยอะ แต่เมื่อมีนักท่องเที่ยวเข้ามามากปัญหาที่เกิดขึ้นก็คือเรื่องขยะ แต่เราก็จัดการโดยการนำใส่ถุงดำแล้วขนใส่เรือมาทิ้งบนฝั่ง บางส่วนก็ขอความร่วมมือจากเรือของบริษัททัวร์ให้ความร่วมมือช่วยกันนำขยะขึ้นฝั่งไปทิ้ง 

“เกาะตาชัย” ใครๆ ก็อยากไป สวยใสสุดฮิตจนนักท่องเที่ยวล้น!! 
น้ำทะเลสีฟ้าใสและทรายขาวละเอียดดึงดูดนักท่องเที่ยวให้มาเยือน

        “สิ่งที่ห่วงที่สุดคือเรื่องสิ่งแวดล้อมและเรื่องความปลอดภัยของนักท่องเที่ยว สำหรับเรื่องขยะเราก็จะมีเจ้าหน้าที่คอยตรวจดูอยู่ตลอด เนื่องจากเป็นเกาะที่ให้เที่ยวแบบวันเดย์ทริป พอนักท่องเที่ยวกลับไปเราก็จะทำความสะอาดเก็บขยะบนเกาะกันอีกครั้งหนึ่งในช่วงเย็น และในส่วนของทางอุทยานฯ เองก็มีเรือที่ขนขยะจากเกาะกลับเข้าฝั่งอยู่แล้ว” นายณัฐ กล่าว
       
       เกาะตาชัยนอกจากจะมีความสวยงามของเกาะเป็นตัวดึงดูดนักท่องเที่ยวแล้ว ก็ยังมี “ปูไก่” เป็นพระเอกของเกาะอีกด้วย ปูไก่นี้เป็นปูน้ำจืดขนาดใหญ่ที่ชอบอาศัยอยู่ตามธารน้ำ ได้ชื่อว่าปูไก่เพราะส่งเสียงร้องคล้ายไก่ ในช่วงที่เปิดเกาะใหม่ๆ ปูไก่เหล่านี้ก็จะออกมาเดินอาบแดดกันถึงชายหาด แต่เมื่อนักท่องเที่ยวเริ่มเข้ามาเยือนที่เกาะมากขึ้นปูไก่ก็จะถอยร่นเข้าสู่ชายป่าซึ่งเป็นที่อยู่อาศัย
       
       นายณัฐกล่าวถึงการชมปูไก่บนเกาะตาชัยว่า “เราจะมีการอบรมไกด์ของแต่ละบริษัทให้ทราบลักษณะนิสัยของปูไก่ ส่วนข้อปฏิบัติเวลาชมปูไก่ก็คือเวลาไปชมต้องห้ามใช้เสียง ซึ่งนักท่องเที่ยวส่วนมากก็ให้ความร่วมมือดี และจะมีมาตรการของเกาะที่ตกลงกับผู้ประกอบการไว้คือ ถ้าไกด์ทำไม่เหมาะสม เราก็จะเรียกผู้ประกอบการเจ้านั้นๆ มาทำความเข้าใจกันใหม่ เพราะถ้าธรรมชาติอยู่ไม่ได้ อีกหน่อยก็จะไม่มีใครมาเกาะตาชัย” 

“เกาะตาชัย” ใครๆ ก็อยากไป สวยใสสุดฮิตจนนักท่องเที่ยวล้น!! 
การควบคุมจำนวนนักท่องเที่ยวอาจส่งผลดีต่อธรรมชาติบนเกาะมากกว่า

        “ในตอนนี้ยังเหลือเวลาอีกประมาณหนึ่งเดือนที่ยังสามารถมาเที่ยวที่เกาะตาชัยได้ ก็อยากจะเชิญชวนนักท่องเที่ยวที่ชอบธรรมชาติให้มาเที่ยวที่นี่ไม่มีผิดหวัง เพราะมีความหลากหลายของธรรมชาติสูง แต่เมื่อมาแล้วก็ทำตามคำแนะนำของไกด์และเจ้าหน้าที่ และร่วมกันดูแลธรรมชาติ เพราะถ้าเราดูแลธรรมชาติได้ ธรรมชาติก็จะอยู่กับเราได้เช่นกัน” หัวหน้าอุทยานฯ กล่าว
       
       อีกด้านหนึ่ง เป็นความคิดเห็นจากแหล่งข่าวซึ่งเป็นผู้ประกอบการเรือท่องเที่ยวไปยังเกาะตาชัยท่านหนึ่ง ที่เป็นห่วงว่าการที่นักท่องเที่ยวมาที่เกาะตาชัยอย่างมากมายโดยไม่มีการจำกัดจำนวนนี้จะทำให้เกิดปัญหาต่างๆ ตามมาได้ 

“เกาะตาชัย” ใครๆ ก็อยากไป สวยใสสุดฮิตจนนักท่องเที่ยวล้น!! 
บริเวณรับประทานอาหารบนเกาะ

        “2 ปีแล้วที่ตาชัยเริ่มเป็น signature destination ไม่ว่าจะเป็นนักท่องเที่ยวในประเทศหรือต่างประเทศ พอพูดถึงเกาะตาชัยต่างก็บอกว่า “ต้องไปให้ได้” แต่โดยส่วนตัวเห็นด้วยอย่างยิ่งว่าควรมีการจำกัดนักท่องเที่ยว เพราะในช่วงพีคหรือช่วงวันหยุดยาว 3 วัน มีนักท่องเที่ยวเข้าไปที่เกาะเฉลี่ย 400-600 คน ทั้งที่ขีดความรับได้อยู่ที่ประมาณ 300 คนเท่านั้น อย่างช่วงวันมาฆบูชาที่ผ่านมานับเรือได้ 19 ลำ แต่ละลำขนผู้โดยสารอย่างต่ำ 30 คน นั่นคือปริมาณคนที่ทะลักเข้าไป”
       
       “เมื่อนักท่องเที่ยวเข้ามาเยอะ การจราจรก็เริ่มจะหนาแน่น แต่ในภาพรวมมองเรื่องความปลอดภัยมากกว่า โดยเมื่อเร็วๆ นี้ก็เพิ่งมีผู้สูงอายุจมน้ำอยู่หน้าหาดห่างออกไปประมาณ 200 ม. พอดีมีคนเห็นก็เลยเอาเรือดิงกี้ออกไปช่วยทัน ทางอุทยานฯ ก็มีเจ้าหน้าที่ไม่เพียงพอ คน 600 คน หน้าหาดความยาว 600 กว่าเมตร ดูแลไม่พอหรอก ต่างคนต่างแสวงหาผลประโยชน์กัน แต่ไม่ได้มองเรื่องความปลอดภัยเลย แม้กระทั่งป้ายเตือนภัยก็ไม่มี เคยเสนอให้ตั้งเป็นทาวเวอร์ พวกเรายินดีที่จะหมุนเวียนกันเป็นยาม พร้อมวิทยุสื่อสารแจ้งเหตุไปที่เจ้าหน้าที่ แต่ก็ยังไม่มีใครทำกัน” แหล่งข่าวกล่าว 

“เกาะตาชัย” ใครๆ ก็อยากไป สวยใสสุดฮิตจนนักท่องเที่ยวล้น!! 
ปู่ไก่ พระเอกของเกาะที่มีความอ่อนไหวต่อเสียงและการสั่นสะเทือน

        ผู้ประกอบการรายนี้กล่าวต่อว่า ปัญหาอีกอย่างหนึ่งก็คือเรื่องอาหาร โดยกฎของอุทยานฯ แล้วไม่สามารถประกอบอาหารเองบนเกาะได้ บริษัททัวร์ก็จะใช้บริการครัวของทางอุทยานฯ ให้ทำอาหารบนเกาะเลี้ยงนักท่องเที่ยว มีบางส่วนที่นำไปเองเพราะของทางอุทยานฯ ไม่พอ อาจเป็นเพราะบางบริษัทไม่ได้แจ้งจำนวนนักท่องเที่ยวล่วงหน้า ก็ต้องเฉลี่ยวัตถุดิบ อาหารมันก็ไม่พอ ปัญหานี้มีรายวันเพราะทุกบริษัทต้องใช้บริการ
       
       การทำอาหารบนเกาะนี้ก็เพิ่มปัญหาขยะบนเกาะได้ด้วยเช่นกัน และเมื่อถามถึงเรื่องปูไก่ แหล่งข่าวท่านนี้กล่าวว่า “เรื่องปูไก่มีผลกระทบรุนแรง เพราะปูไก่อ่อนไหวกับเสียงและแรงสั่นสะเทือน ในแต่ละวันนักท่องเที่ยวเป็นร้อยเดินเข้าไปในแหล่งที่เค้าอยู่ เค้าก็หนีออกมา นักท่องเที่ยวบางคนขาดข้อมูล คึกคะนอง หรือกระทำไปโดยรู้เท่าไม่ถึงการณ์ เอาไม้ไปแหย่บ้าง จับใส่ถุงถ่ายรูปบ้าง เป็นการรบกวนธรรมชาติโดยตรง เจ้าหน้าที่อุทยานไม่ได้เข้าไปด้วยเพราะคนไม่พออย่างที่บอก เขายุ่งอยู่กับเรื่องอาหารกับเรื่องการจัดเก็บรายได้ แต่เราในฐานะผู้ประกอบการต้องโทษตัวเราก่อนว่าเราให้ข้อมูลเขาเพียงพอหรือยัง ถ้าเราพาเขาเข้าไปโดยให้ข้อมูลไม่พอแล้วเขาไปทำอะไรไม่ถูกต้อง ก็ต้องตำหนิตัวเอง แต่ปัญหาที่เกิดคือตอนนี้มีนักท่องเที่ยวหลายเชื้อชาติมาก ทั้งจีน รัสเซีย สแกนดิเนเวีย เยอรมัน มีปัญหามากเรื่องการสื่อสาร พอสื่อสารไม่ชัดเจนก็นึกว่าที่เขาทำไปมันไม่ผิด แม้ทุกครั้งจะมีล่ามแต่บางครั้งเขาก็ไม่ฟัง” 

“เกาะตาชัย” ใครๆ ก็อยากไป สวยใสสุดฮิตจนนักท่องเที่ยวล้น!! 
ขยะบนเกาะเป็นปัญหาหนึ่งที่ทุกคนต้องช่วยกันดูแล

        เมื่อถามถึงการแก้ปัญหา แหล่งข่าวกล่าวว่า การใช้ทรัพยากร ถ้ามันมีขีดจำกัดแล้วก็ควรควบคุมนักท่องเที่ยวที่เข้าไปในแต่ละวัน แต่การจะควบคุมนั้นยากเพราะต้องมาจากส่วนราชการก่อน ความชัดเจนเรื่องระเบียบข้อบังคับต่างๆ ต้องชัดเจนก่อน แล้วข้อบังคับตัวนั้นค่อยมาถึงผู้ประกอบการทุกคนที่จะต้องปฏิบัติตาม ไม่มีข้อละเว้น
       
       “การทำการตลาดควรประสานกับส่วนราชการว่านโยบายจะเอาอย่างไร ถ้าเปิดเสรีแบบนี้ก็จะเกิดปัญหา แต่การจะมาร่วมกันวางแผนเพื่อการท่องเที่ยวเกาะตาชัยอย่างยั่งยืนต้องร่วมมือหลายภาคส่วนมาก เราใช้พื้นที่เขตอุทยานฯ ข้อปฏิบัติก็ต้องมาจากอุทยานฯ ก่อน ต้องมีความชัดเจนว่าจะเปิดรับนักท่องเที่ยวจำนวนเท่าไรต่อวัน และต้องมีการคุยกันระหว่างภาครัฐกับเอกชนและชุมชนมากกว่านี้ ช่วงนี้ก็ปลายซีซันคงจะดำเนินการยาก เราก็เฝ้าระวังเพื่อใช้สิ่งที่เกิดขึ้นในปีนี้เป็นบทเรียนไปใช้ในฤดูกาลท่องเที่ยวหน้า” ผู้ประกอบการท่องเที่ยวรายนี้กล่าวทิ้งท้าย
       
       * * * * * * * * * * * * * * * * * * * * * * * * * * * * * * * * * * * * * * * * * * * * * * *

ส่วนอันนี้เราตามทวิตเตอร์ สวพ.91 เห็นเค้าลงไว้วันจันทร์ ตอนทุ่มครึ่งค่ะ



ตกลงเกาะตาชัยรับคนได้ที่คนกันแน่คะ ถ้าตามตารางขีดความสามารถบอกรับนักท่องเที่ยวได้ 70 คน แต่ที่หัวหน้าอุทยานบอกรับได้สูงสุด 500 คน/วัน นี่คืออะไร มันมากกว่ากำหนดตั้ง 7-8 เท่า ถ้ายังงั้นไม่แปลกเลย ที่เกาะตาชัยจะโทรมขนาดนี้ T^T แถมยังตอบคำถามได้น่าเกลียดมาก ที่บอกว่าปะการังกำลังฟื้นตัว บางคนมองสวย บางคนมองไม่สวย ก็แล้วแต่มุมมอง แถมยังยืดเวลาเปิดเกาะไปอีกตั้ง 2 สัปดาห์ จากเดิมอีก

เฮ้ยยยย นี่แปลว่าจะไม่สนใจเลยใช่ป่ะ ว่าปะการัง สภาพแวดล้อมมันเป็นไง แค่หลอกนักท่องเที่ยวมองผิวเผินว่ายังสวยอยู่ ก็โอเคแล้วใช่ป่ะ ไม่คิดจะดูแล ทำนุบำรุงอะไรให้เป็นความงามอย่างยั่งยืนเลยเหรอ

มาเป็นหัวหน้าอุทยานได้ไงอ่ะ
comment21:ตอนกระแสโลกร้อนก็บอก ว่าเพราะโลกร้อน
พอกระแสหาย ก็บอกว่าเป็นเพราะนักท่องเที่ยว

แต่คนที่เขาอยู่มานาน เขาบอกว่า มันเริ่มตายตั้งแต่ซึนามิแล้ว
มันเสียสมดุลมาตั้งแต่ตอนนั้น
ปัญหานี้เขาบ่นมาตั้งแต่สมัยปายดังๆ
จำได้ว่าไปเที่ยวช่วงนั้น เจ้าของรีสอร์ทบ่น คนหนีไปเที่ยวปายกันหมด
ปะการังก็ไม่สวยเหมือนก่อน เพราะซึนามิ
comment21-1:ปะการังพัง สาเหตุหลักจริงๆคือโลกร้อนค่ะ อุณหภูมิของน้ำที่ร้อนเกินไป ทำให้ปะการังอยู่ไม่ได้ แต่คนเรา แทนที่รู้ว่าปะการังกำลังจะตายเพราะโลกร้อน แทนที่จะช่วยกันอนุรักษ์ ดันไปเร่งทำลายปะการังให้ยิ่งตายเร็วขึ้นอีก
comment22:เห็นภาพนี้คิดถึงหน้าหาดบนเกาะสมุย - หาดเฉวงเลย น้ำทะเลใสจริง แต่พวกหอย ปูยังไม่มีเลย

สมัย 10 ปีก่อนเราไปทะเลใต้บ่อย จำได้ไปพังงา บางเกาะปลาดาวเต็มหาดทรายทั่วเกาะ ... กระบี่ปูลมเต็มหน้าหาดทราย ... หัวหินปูลมเยอะ 

ปัจจุบันรุ่นลูก รุ่นหลานเราคงไม่ได้เห็นละ หรืออาจจะต้องไปดูในทะเลที่เวียดนาม กัมพูชา พม่าแทน
comment23:ไม่ใช่เฉพาะแค่สิมิลันนะคะ กระบี่ ตรัง ข้างล่างก็ไม่เหลืออะไรให้ดูแล้วเหมือนกันค่ะ
เรื่องขยะนี่อันดับหนึ่งเลยค่ะ ไม่ว่าไปตรงไหนก็เจอ เศร้าค่ะ
ที่หลีเป๊ะยังอุดมสมบูรณ์อยู่พอสมควร แต่เราว่าก็น้อยกว่าเมื่อก่อนมากค่ะ แล้วเราก็ไม่อยากให้บริเวณเกาะหลีเป๊ะมีอนาคตเหมือนเกาะอื่นๆ ที่มันพังไปแล้ว
ทะเลใต้สวยมากจริงๆ แล้วก็เปราะบางมากด้วย เรายังอยากให้เมืองไทยมีของดี สวยๆ อยู่กับเราไปนานๆ
comment24:การจะยืนยันว่ามันเป็นสุสานใต้ทะเลไปแล้ว หลักฐานน่าจะมากกว่านี้นา???
comment25:ปี พศ. 2553 เกิดปะการังฟอกขาวทั่วทั้งทะเลไทย สร้างความเสียหายกับปะการังกว่า 50% โดยเฉพาะปะการังน้ำตื้น ในบางจุดมากกว่า 90%
ปี พศ. 2554 โปรโมทการท่องเที่ยวเกาะตาชัย
ไม่ทราบทำกันเพื่ออะไร เพื่อรักษารายได้ของอุทยานทางทะเลที่ขาดหายไปจากการถูกบังคับให้ปิดจุดดำน้ำบางจุดหรือครับ

แทนที่จะเป็นเจ้าภาพคุยกับการท่องเที่ยว ว่าสภาพพื้นที่ยังไม่พร้อม ควรรอให้ปะการังฟื้นตัว ช่วงนี้ขอให้โปรโมทการท่องเที่ยวทางบกก่อน
กลับคิดไม่ได้
ผมมองในแง่ร้าย ต้องมีคนไปบอกกับการท่องเที่ยวว่าเกาะตาชัย ไม่มีใครสั่งปิด เอาที่นี้โปรโมทการท่องเที่ยวละกัน

นักวิชาการและกลุ่มคนทำงานอนุรักษ์ทำงานกันเหนื่อยมีรายงานศึกษามากมาย
แต่กลับเจอผู้ปฎิบัติและรับผิดชอบโดยตรงทำอย่างนี้ สมควรแล้วที่ท่านอาจารย์ธรณ์ เรียกว่าวิกฤตอุทยานแห่งชาติ

ปล. มีหลายคนคิดว่าการตายของปะการังเกิดจากสึนามิ และปะการังฟอกขาว ไม่ใช่จากการท่องเที่ยว ให้ลองนึกเทียบดูนะครับว่าถ้าผืนป่าเขาใหญ่มีไฟไหม้ป่าไป 50% เรายังควรเข้าไปเที่ยวอยู่ไหม? สำหรับผม ถึงไฟป่าไม่ได้เกิดจากเรา แต่เราช่วยธรรมชาติให้ฟื้นตัวได้โดยการหยุดการท่องเที่ยวชั่วคราว ให้ต้นไม้ ต้นกล้า เล็กๆอ่อนได้มีโอกาสเติบโตขึ้นแข็งแรงก่อนครับ
comment26:เคยอยากไปนะคะ แต่เห็นแบบนี้แล้ว เรายอมไม่ไปดีกว่า 
ฟังแล้วแย่จัง
comment27:ขี้เกียจ เอาเปรียบ มักง่าย เห็นแก่ตัว เราคนกันเองใช่อื่นไกล R I P
comment28:มนุษย์อีกแล้ว
comment29:ธรรมชาติต้องทวงคืน ชักวันค่ะ
comment30:ขออนุญาติแบ่งปันนะครับ
เพิ่งไปเกาะตาชัยมาเมื่อวันที่ 9 มีนาคม 2558 
ผมว่าเกาะพังเรียบร้อยแล้วนะครับ ธรรมชาติถูกทำลายเสียหายไปเยอะ "ปูไก่หายไป" "น้ำจืดบนเกาะหายไปมาก" "ปะการังมีตายให้เห็น"
"ปลาก็น้อยเหลือเกิน" แต่ก็ยังสวยอยู่นะครับ
ความเห็นส่วนตัวนะครับ ผมว่าจะต้องรีบแก้ไข คิดว่ายังทันปัจจุบันคนไปเที่ยวมากเกินที่เกาะจะรับได้ 60 คน/วัน นี่เหมาะสมแล้ว ขนาดผมไปวันจันทร์นักท่องเที่ยวยังเต็มไปหมด นึกถึงช่วงวันหยุดยาวนี่สงสารธรรมชาติมากมาย ต้องช่วยกันหลายๆฝ่ายครับ ทั้งบริษัททัวร์ หน่วยงานราชการ รวมถึงนักท่องเที่ยวด้วยนะครับ
comment31:ดันๆ
comment32:ตรงที่เห็นดำๆนั่นเป็นแนวปะการังนะคะ  มันตื้นมากจนตอนดำน้ำแทบจะเกี่ยวหัวนม มันอาจไม่สมบูรณ์เท่าเดิมแต่ก็ยังถือว่าสวยมากๆ ปลาตัวใหญ่เยอะ ไม่ได้มีแต่ปลาที่มากินเศษขนมปังแบบที่กระบี่ กระบี่นี่ไม่เหลือแล้ว

ปะการังที่ตาชัยจะเป็นแบบจานๆบานๆใหญ่ๆ
comment33:ขึ้นชื่อว่ามนุษย์ไปอยู่ที่ไหนที่นั้นก็พังพินาศย่อยยับหมดแหละ ยิ่งเป็นมนุษย์ที่ขาดจิตสำนึกคิดแต่ผลประโยชน์ของตัวเองด้วยต้องเรียกว่าหายนะเลยละ
comment34:เห็นคนแชร์เรื่องนี้กันเยอะ เรื่องทำลายระบบนิเวศน์อะไรเราไม่รู้หรอกนะ แต่เราไม่ชอบคนที่ทำเป็นพูดห้ามไม่อยากให้คนอื่นไปเที่ยว
ทั้งที่ตัวเองก็ไปเนี่ยมันยังไง ส่วนตัวไปเที่ยวพวกนี้ไม่เคยให้อาหารปลาหรือทำไรไม่ดีเลย แม้แต่ขยะเราก็เก็บมาทิ้งบนฝั่ง
comment35:ขอนิดหน่อยนะครับ  รูปที่เห็นปะการังตายนะครับ สิบปีก่อนมันก็เป็นแบบนี้แล้วครับ ยิ่งปะการังโซนหน้าหาดนะครับไม่ต้องพูดถึง ตายมานานแล้วครับ  ส่วนที่ยังพอคงสภาพได้คือส่วนลึกด้านตะวันตกของเกาะ และส่วนของ tachai pinnacle ดำผิวน้ำหมดสิทธ์ได้เห็นครับ 
สภาพโดยรวมของเกาะยังคงสมบูรณ์นะครับ แต่สกปรกขึ้นครับ  น้ำเสียที่ปล่อยลง ควรที่จะทำระบบ บำบัดช่วยครับ แต่คิดว่าบนเกาะไม่ได้ทำแน่นอน เรือที่วิ่งเข้ามาบอกว่าครบน้ำมัน นี่คิดสว่าส่วนน้อยครับ 
ครั้งนึงผมมีโอกาสได้ลงไปดำน้ำในสิมิลันส่วนที่ไม่เปิดให้เข้าไปดำครับ ก่อนลงมโนไปไกลครับ ไม่มีคนลงมาเป็นสิบปี สุดยอดอน่นอน พอได้ลงไปนี่เข้าใจทันทีครับ มันก็ตายและพังเหมือนกันกับจุดที่เปิดให้เข้าครับ เละพอกัน ซึ่งคงจะใช้เหตุผลที่ว่าเรือเข้าไปเยอะคนเข้าไปเยอะปะการังตายไม่ได้แน่นอน 
คำถามคิดเล่นครับ ฝนตกปีนึงปริมาณเยอะแค่ไหน ตกลงทะเลไปมหาศาลแค่ไหน ทำไมทะเลยังเค็มอยู่เหมือนเดิม
ธรรมชาติมีวิธีของธรรมชาติที่จะเยียวยารักษาตัวเองครับ เพียงแต่มันใช้เวลานานมากแต่ก็มีบางส่วนที่ไม่สามารถรักษาได้ครับ
ถึงตอนนี้จะมาทำเป็นพูดนู่นพูดนี่ว่าต้องอนุรักษ์ โลกสวย แต่บอกคำเดียวครับ มันช้าไปเป็นสิบปีแล้วครับ 
มันอาจจะจริงตามเรื่องตลกร้ายในเน็ตที่เคยได้อ่านเมื่อนานมาแล้วว่า ประเทศไทยสภาพ ดิน ฟ้า อากาศ ทรัพยากร สมบูรณ์ที่สุด ดีที่สุดแต่ไม่สามารถพัฒนาได้ เพราะพระเจ้าส่งคนไทยมาอยู่ที่นี่
คิดว่าแค่ทุกคนที่ไป ไม่ทิ้ง ไม่ให้อาหาร ไม่ทำลายระบบนิเวศน์ ก็โอเคแล้วครับ 

ส่วนเรื่องจำกัดจำนวนคน อาจทำแบบสิปาดันก็น่าจะดีนะครับ แต่คงจะยอมกันหรอกนะ เพราะเม็ดเงินมัน เจ็ดถึงแปดหลัก บางทีอาจเก้าหลักด้วยซ้ำ
ลองคำนวนค่าเข้าอุทยาน ขำๆ
ต่างชาติค่าเข้า หัวละ 400 ต่อวันต่อคน 
คนไทย 80 ต่อวันต่อคน 
เอาแค่ที่ตาชัยพอไม่นับรวมสิมิลัน สปีดโบ๊ทกี่ลำวิ่งเข้าต่อวัน ประมาณวันละ 25 ลำ 
นักท่องเที่ยวเอาแค่ต่างชาติพอ คนไทยไปน้อย 
สปีดโบ๊ทสามเครื่องลำโตรับคนได้ ประมาณ 40 ตีไปน้อย ๆพอ  
ตกแล้ววันละ 400k 
เปิดให้เข้าปีนึงเอาแค่สี่เดือนพอ 120 วัน เงินตั้งเยอะเลยครับ 
ซึ่งในความเป็นจริงจำนวนเรือและนักท่องเที่ยวเยอะกว่าที่คิดขำๆ ให้ดูประมาสองเท่าน่าจะได้

สุดท้ายแล้วใครอยากไปก็รีบไปครับ ก่อนที่จะไม่มีโอกาสได้สัมผัส ธรรมชาติที่ยังคงเหลืออยู่
comment35-1:"สุดท้ายแล้วใครอยากไปก็รีบไปครับ ก่อนที่จะไม่มีโอกาสได้สัมผัส ธรรมชาติที่ยังคงเหลืออยู่"

อันตรายมากกกกกกก

ถ้าแห่กันไป กะเอาให้ถล่มทลาย

 รุ่นลูกรุ่นหลานมันจะคิดยังไง
comment35-2:ถ้าคิดแบบนั้นต้องทางเดียวครับ ปิดเกาะ:ซัก 20 ปี แล้วก็ปิดสิมิลัน หมู่เกาะสุริน ตะรุเตา อาดัง ราวี หลีเป๊ะ นางยวน หมู่เกาะอ่างทอง ตัวอย่าง แฟนตาซีรีฟ เกาะแปด ปิดทีสิบกว่าปีแล้ว ตอนนี้ก็ยังไม่เปิดแต่เคยได้ลงไปสำรวจ ก็ฟื้นกลับมาแค่บางส่วน ไม่ต้องไปเที่ยวแล้วครับเกาะต่างๆ เอาแค่ชายหาดพอ ดีไหมครับ
comment36:ผมไปมาตั้งแต่ยังไม่ฮิต ไม่มีคนรู้
คนไปตาชัยเมื่อก่อนคือไปดำน้ำอีกฟากของเกาะเป็นดำ scuba 
เพราะมีฉลามวาฬอยู่ เรือใหญ่เข้าถึงฝั่งไม่ได้แน่ๆเพราะ 
เจ้าหน้าที่ไม่ให้เข้า เพราะปะการังโคดหินเยอะ ต้องต่อเรือยางเจ้าหน้าที่เข้าเท่านั้น
แต่หลังๆมาเห็นเรือใหญ่จอดเทียบหาดเลย ไม่เข้าใจว่าเข้าไปได้ไง แค่นี้ก็แย่ละครับ
ตอนไปฉลามทรายว่ายล้อมขาเลย ไม่แน่ใจคนไปเยอะๆจะเหลือกล้าว่ายมาอีกหรือป่าว
comment37:ฝั่งอ่าวไทยก็ใช่ย่อยนะครับ ผมเพิ่งกลับมากจากเกาะนางยวน ชายหาดรวมถึงในทะเลเดินลำบากมาก มีแต่เศษปะการังตายเต็มหาดเลย เห็นแล้วเศร้า แต่ก็ยังมีจัดกลุ่มดำน้ำแถวๆเกาะนั้น ไม่แน่ใจว่าเสียหายจากกลุ่มนี้หรือป่าว
comment38:ผมว่า สิ่งที่ควรจะเร่งทำก่อน เพื่อป้องกันความเสียหาย ไม่ให้บานปลายไปกว่านี้คือ...
1. ไม่ต้องไปปิคนิคกันบนเกาะได้มั้ย? เราเปลี่ยนเป็นแจกแซนด์วิช พัฟฟ์ พาย เล็กๆ แบบพอดีคำ กินกันแบบพอดีคำ อร่อยๆ กินกี่คำก็กินไป กินเสร็จเก็บเศษที่มีน้อยๆ แจกกินกันบนเรือนั่นแหละ จะได้ไม่ต้องไปก่อขยะกองโตบนเกาะ ไม่ต้องเปลืองน้ำจืดล้างถ้วยชาม มันไม่ลำบากอะไรเลย น้ำก็กินแค่น้ำเปล่า น้ำอัดลมนิดหน่อย อย่าให้มันเอิกเริกขนาดนั้นเลย... สงสารธรรมชาตินะครับ เมืองฝรั่งเขาก็ทำกันแบบนี้... ทั้งนั้น
2. เมื่อเราไม่ไปปิคนิคบนเกาะ ก็ใช้เวลาอยู่บนเกาะอย่างสุภาพ และเงียบสงบ ใช้เวลาให้น้อยที่สุด ก็พอครับ อย่าอยู่นานเลย รบกวนธรรมชาติเปล่าๆ
3. เข้าเกาะ ขอร้องว่าให้จอดเรือไว้ข้างนอก แล้วใช้เรือพาย เป็นพาหนะเข้า-ออก ค่อยๆ ไปช้าๆ ได้มั้ยครับ? เสียเวลาแน่ๆ แต่สงสารกองปะการังหน้าหาด เสียหายเพราะสปีดโบ๊ททั้งนั้น... แล้วรูปที่มีสปีดโบ๊ทอยู่เยอะแยะเต็มหาดนี่ มันสวยตรงใหนครับ? อย่าเข้ามาให้เรือติดเลยครับ เปลืองโดยใช่เหตุ ถ้ามาเที่ยวเกาะ มาดำน้ำ ยังไงก็ต้องเปียกครับ ถ้าจะเอาให้ขาแห้ง เท้าแห้ง ตัวแห้ง แค่ฉันมาถ่ายรูปกับหาดทรายสวยๆ ก็พอ ผมว่า อย่าขึ้นเรือออกมาเลยครับ ถ่ายที่เขาหลักก็ได้ สวยพอกัน
4. จุดดำน้ำตื้น อย่าทอดสมอครับ เคยแนะนำไปแล้ว ว่าให้ทำทุ่นไว้จอดเรือ จอดข้างนอกหน่อย ว่ายเข้ามาดู ไกด์ต้องสอนก่อนลงน้ำ อย่าเข้าไปในจุดที่ตื้น อย่าไปทำให้ปะการังหัก บอบช้ำ ดูแต่ตาก็พอครับ
comment39:สงสารอันดามันจัง
comment40:อูยยยยยเกาะจะระเบิดแล้วหรอออ ยังไม่ได้ไปเที่ยวเบยฮืออออๆๆๆ //หาตั๋วโปรจองไปลงภูเก็ตอย่างฟาดฟันพลางดูใบปลิวเที่ยวเกาะที่ไปเดินเบียดฟาดฟันที่ศูนย์ประชุมพลางๆ ... ดีนะไปต่อแถวร้อยคิวซื้อทัวร์โปรโมชั่นเกาะข้างๆ มาแล้ว รอบนี้เรากะผองเพื่อนกะจะเซลฟี่กรี๊ดกร๊าดเอาให้สะเทือนเกาะไปเลยยยวู้ววฮูววว เดี๋ยวต้องไปเช็คเลนส์กล้องก่อนกะเตรียมอินโทรรีวิว เกาะตาชัย สวรรค์บนดินรัวๆ ลงห้องบลู... ตาชัยจ็าาาอย่าเพิ่งพังน้าาา...

ระหว่างนี้เตรียมหาเกาะโนเนมเป็นแผนสำรองเผื่อเกาะตาชัยปิด ก่อนเกาะโนเนมจะดังและคนแห่กันไปแล้วก็ล่มอีกรอบ
comment41:เรายังไม่ได้ไปเลยอะเศร้าแต่เชื่อไหมเราไปทะเลฟิลิปินส์มา ที่โบราไคเขาดูแลนักท่องเที่ยวดีมาก ข้อห้ามคือข้อห้าม ห้ามสูบบุหรี่ แม้กระทั้งเราเอาขวดไปกรอกทรายเล่นคือกรอกเล่นตรงนั้นเฉยๆตำรวจมาเลยจ้าาา ถามว่าทำไร จะเอาทรายไปไหน เราปลื้มใจด้วยซ้ำที่เขารักษาธรรมชาติได้ดีเยี่ยม พอไปเอลนิโด้ ไกด์ห้ามมาเลยว่าบนเกาะทำไรได้บ้าง ไม่มีการโปรยขนมใดใด ห้ามเท้าโดนปะการังธรรมชาติยังสวยงาม อุดมสมบูรณ์อยากให้ไทยคิดได้มั้งจังเลย
comment42:รอวันตายนะสถานที่ท่องเที่ยวประเทศไทย ไม่ใช่แค่ทะเล ป่าไม้ก็เหมือนกัน เมืองวัฒนธรรมก็เช่นกัน แม้แต่วัดสวยๆที่กทม.เองก็โทรมไปหมด โดนรุมโทรมไปทีละที่น่ะแหละ การท่องเที่ยวก็เอาพวกนักท่องเที่ยวมาถมๆ ถมเข้าไปให้เยอะๆ เงินเข้า(ใครก็ไม่รู้)เยอะๆ อุทยานก็แด๊กๆ รับหมด เหมาหมด กินหมด พอถึงวันหนึ่งที่มันไม่เหลืออะไรแล้ว ก็ไม่รู้ว่าจะคิดกันได้ไหม

ไปดูของอินโดฯของปินส์ คนละเรื่องกะบ้านเราเลย เขารักษาของเขาได้ดีกว่าเราเยอะ
comment43:ขอบคุณพี่ RBJ ที่ทำทุกคนได้รับรู้ความจริง
comment44:http://www.nationtv.tv/main/mobile/content/social/378447844/

รายงานล่าสุดจาก nation ค่ะ เปิดผลสำรวจพบปะการังเกาะตาชัยตาย 60-70% รายละเอียดและภาพอยู่ใน link ข้างบนค่ะ
comment45:จะปิดพักฟื้นก็ปิดไปเลย มาปลุกจิตสำนึกนามธรรมลอยๆรับรองพวกยิ่งหาเรื่องแห่กันไปมั่วอนุรักษ์ เละหนักกว่าเดิม
comment46:อยากให้ปิดค่ะ ตอนนี้ตามข่าว ดร.ธรณ์ ธำรงนาวาสวัสดิ์ อยู่ค่ะ
อาจาร์ยไปไหนทำอะไร ติดตามสนับสนุน
คนรักทะเลมีมาก แต่คนรักและรู้จักธรรมชาติทะเลไทยจริงๆ มีไม่เยอะเลย
ด้านล่างเป็นเฟส อาจาร์ยธรณ์ ค่ะ

https://www.facebook.com/thon.thamrongnawasawat
comment47:เที่ยวเมืองไทย ไปได้รอบเดียวครับ 

พอกระแสติด คนแห่ไปกันจนพังหมด อย่าว่า แต่ ทะเลเลยครับ 

เมืองธรรมชาติ อย่าง ปาย เชียงคาน ไปตอนนี้ กับ สมัยก่อน ต่างกับคนละเมืองเลย
comment48:เปิดผลสำรวจทช. พบปะการังเกาะตาชัยตายถึง 60-70%

ทช.เปิดผลสำรวจปะการังเกาะตาชัย หมู่เกาะสิมิลัน พบปะการังหน้าชายหาดอุทยานฯตาย 64% และด้านใต้อุทยานฯตาย 70 % สภาพแนวปะการังโดยรวมเสียหายถึงเสียหายมาก เผยเรือท่องเที่ยวทิ้งสมอในแนวปะการัง ห่วงน้ำทิ้งที่ไม่ผ่านการบำบัดจากเรือลงทะเล ส่งผลกระทบในระยะยาว เสนอคุมจำนวนนักท่องเที่ยวให้เหมาะสม



เนื้อข่าวเพิ่มเติม >> http://www.nationtv.tv/main/content/social/378447844/
comment49:ขอแชร์ มาจาก เฟช อาจารย์ Thon Thamrongnawasawat
https://www.facebook.com/thon.thamrongnawasawat
comment50:ทั้งมาจากสามัญสำนึกเจ้าหน้าที่แอบกินใต้โต๊ะ ทัวร์เน้นขายบ้าระห่ำเอาคนเยอะๆ
คนเที่ยวเอาแต่ความสบายเข้าว่า

สรุปไปที่ไหนพังที่นั่น
comment51:
comment52:ปกติไปทะเลบ่อย เมื่อหลายปีก่อนไปกระบี่(ซึ่งไปมาหลายครั้ง) ไกด์มีแจกขนมปังเลยจ้า แถมมาถามเราเอาป่าว เราบอกว่ามันทำลายระบบนิเวศนิ ไม่เอาหรอก เหอๆๆ ก้อยังด้านเดินไปแจก นทท คนอื่นๆต่อ...มันใช่หรอฟร่ะ
comment53:พึ่งจะไปมาไม่นานมานี้
สิ่งที่แทบไม่น่าเชื่อคือการทิ้งขยะริมทะเลทางซ้ายมือเมื่อเรายืนอยู่ชายหาดหันหลังให้ทะเล
เวลาน้ำขึ้นคลื่นจะซัดไปถึงกองขยะและนำขยะกลับลงมาที่ทะเล
ที่น่าตกใจในขยะกองนั้นมีขวดแก้วขวดเครื่องดื่มโดนซัดลงมากระทบกับก้อนหินแตกกระจาย
เดินไปเสียวไปกลัวเศษแก้วทิ่มเท้า
ใครไม่เชื่อลองเดินไปดูสุดหาดด้านซ้ายมือ
comment53-1:จากภาพที่โพสต์ไม่ใช่เกาะตาชัยที่เป็นข่าวครับ
comment53-2:อ้าวไม่ใช่หรือคะ  เพราะซื้อทัวร์เขาบอกเกาะตาชัย  มันมีหลายตาชัยหรือคะ
comment53-3:ภาพนี้ไม่ค่อยเหมือนตาชัยเลย ตาชัยไม่น่ามีเกาะหน้าหาดนะ?
comment53-4:ซื้อทัวร์จากไหนครับ ขึ้นเรือจากที่ไหน จังหวัดอะไร นั่งยันนอนยันยืนยันเลยครับ ว่าที่ไม่ใช่เกาะตาชัย เกาะตาชัยสวยกว่านี้ครับ ไม่มีเกาะหน้าหาดด้วย
comment53-5:เดี๋ยวจะไปค้นหาโบชัวร์ที่เคยไปซื้อทัวร์มาค่ะเผื่อยังไม่ทิ้งไป
เราไปเที่ยวกับครอบครัวไปจากประเทศสวิสเลยเชื่อเขาไปหมด
comment53-6:เสียดายหาโบชัวร์ไม่เจอ
เราจองทัวร์จากโรงแรมที่เราพักที่กระรนโบชัวร์สีชมพูสดมากเหมือนเรือลำนี้พนักงานจะใส่เสื้อสีชมพูกันทั้งทีม



ค่าทัวร์ครึ่งราคาคือคนละ 800 บาท
มีรถมารับจากโรงแรมไปขั้นเรือสปีดโบ๊ทที่อ่าวปอเดินทางไปกินอาหารกลางวันที่เกาะปันหยี
พายเรือแคนย่อนที่เกาะห้อง
หลังจากนั้นเดินทางต่อไปที่เขาพิงกันเขาตะปู
และขากลับเราขึ้นพักที่เกาะตามภาพที่เราจำได้เขาบอกเกาะตาชัยซึ่งเราก็เชื่อว่ามันเป็นเกาะตาชัยจริงๆ
แล้วในภาพมันคือเกาะอะไรคะ
comment53-7:ผมเดาว่าเกาะห้องมั้ง นะครับ ไม่ก็คงซักเกาะในอ่าวพังงา เช่นเกาะยาว
comment53-8:ในรูปเป็นเดือน7ใช่ไหมครับ ถ้าใช่ช่วงนั้นตาชัยปิดเกาะนะครับ รวมทั้งสิมิลันด้วยครับ ตาชัยจะเปิดตั้งแต่ปลายๆตุลาถึงกลางพฤษภา นอกนั้นเป็นช่วงปิดทำการนะครับ
comment53-9:ใช่ค่ะไปเดือน 7 เด็กๆที่สวิสจะปิดเทอมเลื่อนชั้น 5 อาทิตย์เลยไปเที่ยวกัน  ดิฉันเข้าใจผิดหรือว่าเขาบอกผิดไม่แน่ใจค่ะเพราะหาโบชัวร์ไม่เจอแล้ว
comment53-10:นี่เกาะละวะค่ะ เพิ่งไปมา
comment53-11:ขอบคุณกับทุกๆคนค่ะที่แวะมาบอกเล่า
ตัวเองก็ข้องใจมากกับทัวร์ครั้งนี้แต่หาโบชัวร์ไม่เจอเลยท่องเนทหาภาพที่พอจะเข้าใจตามเนท

ค่ะไม่ใช่เกาะตาชัยแน่นอนที่เราไปเพราะเราเห็นกระทู้นี้จึงมั่นใจได้ว่าไม่ใช่แน่ๆ
ขอบคุณกับทุกๆคนที่มาบอกเล่านะคะ

[Spoil] คลิกเพื่อดูข้อความที่ซ่อนไว้http://pantip.com/topic/31642562
comment54:น่าจะมีช่วงปิดหาดมั้งให้ปะการังพื้นตัว เหมือนกับที่ปิดอ่าวช่วงปลาวางไข่อ่ะ
comment55:จบกัน กำลังจะไปสิ้นเดือนนี้ ตั๋วเครื่อง โรงแรม ทัว พร้อม.....เฮ้ออออ
comment56:คนบางกลุ่มไม่ได้หวงเเหนสิ่งที่มีอยู่ จ้องแต่จะหาผลประโยชน์จากของที่มี พอของนั้นหมดไป คนกลุ่มนั้นก็ไม่สนใจเพราะเค้าได้ไปมากพอแล้ว มากพอที่จะหาของอื่นที่ใหม่ และแปลกตาเพื่อมาทำลายต่อ...ถ้าผู้มีอำนาจไม่ใส่ใจ ผู้ดูแลไม่ดูแล อีกหน่อยไทยจะไม่เหลือที่ไว้ให้ท่องเที่ยว และคงจะยากที่จะเอารายได้หลักจากการท่องเที่ยว..
  แค่ทุกคนมีวินัยในการท่องเที่ยว แค่คนละนิด ธรรมชาติก็คงยังอยู่กับเรา...
RIP..ปะการัง..สัตว์ทะเล..ธรรมชาติ และแหล่งท่องเที่ยว
comment57:ประเทศไทย มีแหล่งธรรมชาติที่อุดมสมบูรณ์มาก ทั้งป่าไม้ ทะเล หลายๆประเทศต่างพากันอิจฉา แต่อนิจจาคนไทยกับไม่หวงแหนสิ่งที่มีค่า 

มองเห็นแต่ประโยชน์ส่วนตัวมากกว่าส่วนรวม คน 1 คน อนุรักษ์ แต่ 100 คน ทำลาย อนาคตข้างหน้าประเทศจะเหลืออะไรไว้อวดชาวโลก
comment57-1:โดนใจ
comment58:ได้มีโอกาสดูรายการเปิดปม  ทางไทยพีบีเอส  เรื่องนี้แก้ยาก   

นักท่องเที่ยวไปที่ไหน  ปัญหาก็ไปสุมที่นั่น  การจัดการที่ดีมันมีข้อจำกัด   เราโพสในพันทิป  แล้วก็พากันสบัดตูดหนี  แต่คนในพื้นที่ก็แบกปัญหาต่อไป

มันเป็นวัฏจักร   นักท่องเที่ยวไปก็สร้างความเสียหายให้พื้นที่  พื้นที่เสียหาย   ต่อไปก็ไม่มีใครมา  คนที่เสียประโยชน์ก็คือผู้ประกอบกอบการท่องเที่ยว  เดี๋ยวพวกนี้ก็ตาเหลือกวิ่งฟื้นฟูธรรมชาติกันเอง เพราะเค้าอยากได้เงินอยู่   เดี๋ยวก็มีการประชาสัมพันธ์ใหม่  คนมาใหม่   เสียหายอีก  มันก็เป็นแบบนี้แหละ   เราว่าหลายที่ก็เป็นแบบนี้แหละ  ทุกอย่างมันคือธุรกิจ
comment59:เพิ่งไปหมู่เกาะสุรินทร์มาค่ะเฟลมาก  ผิดจาก 8 ปีที่แล้วที่เคยไปลิบลับเลย ตอนนั้นฟินสุดๆ  

เห็นแล้วเศร้าใจ
comment60:ผ่านไป 1 ปี หลังจากที่มีการประชุมและเรียกร้อง เพิ่งจะมีการประกาศปิดเกาะตาชัย อย่างไม่มีกำหนดแล้วครับ
comment61:เอาล่ะ จะเหมือนข่าวการโกงระดับเจ้าหน้าที่ ของทางด่วนพิเศษ เมื่อสิบปีก่อนหรือไม่ ?? ข่าวนั้น เจ้าหน้าที่โกงค่าขึ้นทางด่วน ได้รายได้หลักหลายหมื่นบาทต่อวันต่อคนเลย แถมทำกันมานาน 



.......................................
comment61-1:มันโกงอยู่แล้ว แต่ไม่มีใครเอาผิดพวกมัน คงได้กินกันหลายระดับ ใครจะไปฟ้องเอาผิดล่ะ
comment62:จริงๆ ปิดไปก็ได้นะครับ ถ้าเป็นว่าบริหารจัดการไม่ไหว คือถ้านัก ท่องเที่ยว หรือเจ้าหน้าที่ไม่บริหารก็ปิดไปเลย 
แสดงให้เห็นว่าถ้าคุณไม่สามารถดูแลมันได้ ก็ห้ามใช้พื้นที่เหล่านี้หากิน
comment63:ตายๆ ยังไม่ทันได้ไปเลย เน่าซ่ะแระ
comment64:อ่านข่าวแล้วได้แต่ร้อง "เฮ้อ"
comment65:นักท่องเที่ยวนี่เหละครับ สาเหตุหลัก
การท่องเที่ยวแบบไม่รู้ว่าสื่งที่ทำไปจะสร้างปัญหาต่อชีววิทยาทางทะเล เป็นอย่างมาก
เช่น การให้อาหารปลา จะส่งผลกระทบต่อระบบนิเวศฯ ทำให้ปะการังตายหมดและปลาการ์ตูนก็จะไม่มีด้วยครับ
comment66:อย่าว่าแต่จีนเลย คนไทยไปที่ไหน ก็ชิหายที่นั่นเหมือนกัน
comment67:คือเรื่องนี้พวกผู้นำ รัฐมนตรีที่ดูแลด้านนี้ทำอะไรกันอยู่

รู้สึกเศร้าที่เห็นบ้านเมืองเราเป็นไปได้ถึงขนาดนี้ หน่วยงานผู้รับผิดชอบละเลยเกินไปรึเปล่า

ควรเอาจริงเอาจังกับกฏหมายเอาผิดพวกนักท่องเที่ยวที่ทำลายธรรมชาติได้แล้ว และขอให้มีโทษหนักด้วย
comment68:ผู้ประกอบการจัดว่าแย่มากค่ะ เห็นแค่ตัวเงินเพราะเราเคยทำวิจัยเกี่ยวกับการอนุรักษ์ทรัพยากรธรรมชาติที่เกาะนี้แหละบอกตรงๆขอสัมภาษณ์เหมือนหมูเหมือนหมาเพราะอะไรค่ะเพราะสิ่งที่ปฎิบัติกันคือพานทท.ลงวันล่ะ2000คนค่ะอยากเอาผลวิจัยใาว๊าบจริงๆรังเกียจมากพวกเห็นแก่ตัวสุดท้ายเป็นไงทรัพยากรธรรมชาติพังพวกเราก็เดือดร้อนกันไป
comment69:น่าเศร้านะครับ
comment70:ถ้าเที่ยวนักท่องเที่ยวเที่ยงดีดีไม่ได้เที่ยงเชิงอนุรักษ์ไม่เป็น  ถ้าเจ้าหน้าที่ดูแลให้ดีไม่ได้ ยังกินอามิจสินจ้างใต้โต๊ะกันแบบนี้  ปิดเถอะคะก่อนที่จะพังไปมากกว่านี้
comment71:ไม่มีคำบรรยายใดๆ กาลเวลาเปลี่ยน คนก็เปลี่ยน ธรรมชาติก็เปลี่ยนแปลงตามกาลเวลา และน้ำมือมนุษย์
comment72:ถ้าเก็บค่าขึ้นเกาะหัวละสามพัน มันก็ไม่พังครับ จ่ายค่าบัตรที่ กรมสรรพากร แล้วเอาไปยื่นที่กรมอุทยาน อีกทอด โกงยากแล้วครับ ถ้าสามพันยังแห่ไป ก็500 ดอลล่า หมื่นห้าไปเลย  แล้วให้เจ้าหน้าที่หาลำไพ่โดยการจับปรับเรือเถื่อนที่บุกเข้าเกาะ แบ่งเบี้ยปรับกันจะได้ขยันจับ
   ทะเลไทยเน่าหมดแล้วเพราะขายถูกเกินไปครับ
comment73:เห็นภาพแล้วตกใจมากจริงๆอยากเป็นอีก 1 เสียงเพื่อการเปลี่ยนแปลงค่ะ
comment74:ปิดเกาะ ทำได้มั้ยล่ะ
 คงเจอประท้วง เห้อออ
comment75:โหวตค่ะ
comment76:ฝาก เกาะรอก ด้วยนะครับ ตอนนี้ยังสวยอยู่เลย กลัวจะเป็นแบบ สิมิลัน ตาชัย ที่มันพังแล้วค่อยมา ดูแลรักษา
comment77:ปิดฟื้นฟู ให้ธรรมชาติพักบ้างเถอะค่ะ
